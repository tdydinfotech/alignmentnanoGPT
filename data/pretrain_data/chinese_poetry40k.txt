
登高聞舊俗，況此奉堯觴。
鳴蹕遥空下，層樓顥氣傍。
御溝新過雨，苑樹未經霜。
楚澤丹苞重，吳畦紫穗香。
三侯天縱妙，九節召南章。
中豈矜多藝，威將懾四方。
清時人共樂，白日坐間長。
近從叨慈渥，區區祝壽昌。
瑞雪清晨集，丹墀發策初。
德音聞徹蓋，玉色望升車。
羽衛排閶闔，晴光溢紫虛。
琳宮陳玉幣，疏屏宿旌旟。
祼獻多儀備，絃匏九變徐。
太宮無盛舉，掌次省先除。
靈鑒紛昭格，天心不自舒。
孝慈更答告，萬福此攸儲。
回仗由黄道，鳴鑾入翠宮。
愾思文武侑，誠與地天通。
登陛行裀徹，終祠坐幄空。
風雲歸絕域，星斗下遥穹。
壝際柴煙白，龕層燭焰紅。
氣祥書魯觀，福嘏萃堯躬。
海上雞星動，樓前馬隊雄。
僕臣殊幸會，獨得近重瞳。
明詔初發中，奉慈講升祔。
考典下容臺，集議付近署。
雙禮稽國章，大義推經據。
參覆經宰司，裁定皆宸慮。
獻后正壺儀，仍几被遺顧。
擁佑隆帝室，清夷贊王路。
懿主鍾景命，禖宮開慶祚。
靈長繄發祥，熙洽本垂裕。
蓬闕邈仙軿，柏城拱寒樹。
別饗隔昭穆，時思怵霜露。
陽月日上辛，齋居待清曙。
當衙薦寶冊，夾道陳鹵簿。
玉色儼莊栗，淵衷緬馳慕。
端闈出翟車，黄道回天步。
千官陪祠庭，祕祐寧神御。
盛德配不祧，至孝始如素。
穹厚昭精純，蕃夷入儀注。
渙汗肆慶宥，需雲均膏飫。
廣愛形海區，教忠憲侯度。
下臣叨載筆，書法資典故。
皇心奉先孝，盛德事天明。
嚴配講隆禮，精禋格至誠。
衣冠先示質，金石始諧聲。
鬲享初登熟，鋒和用啟牲。
百神虔受職，萬物樂由庚。
星斗羅空碧，柴煙徹紫清。
祥曦回羽衛，佳氣覆瑶甍。
雷雨金雞動，風雲鐵馬輕。
靈休紛報貺，宸念在持盈。
孤陋叨華近，何辭頌泰平。
愆陽干歲事，齋殿軫予憂。
默爲斯民禱，心從六事求。
同雲俄蔽景，盈尺忽呈休。
淅瀝千瓊樹，崢嶸萬玉樓。
塵氛開紫宙，氣象露皇州。
鵰鶚精神勁，松筠操稟優。
邊庭傷久戍，農畝慶來麰。
咨爾臣鄰地，常期九敘脩。
豐宮周舊宅，梁國漢東關。
尹正司留鑰，賢公出近班。
教條推愛利，滋蔓悉除刪。
狹野耕桑急，終年獄市閒。
燕申鈴閣靜，榮養彩衣斑。
治迹經綸外，陰功造化間。
士林歸北海，人望在東山。
一節遄趨召，西轅不可攀。
前旌霜樹曉，候騎古河灣。
和氣均生物，淳風復海寰。
具瞻知可副，盛德致無艱。
他日開鑪冶，餘功爲鑄顔。
法座臨軒策俊髦，同君陛見預旌招。
疲駑十駕始千里，孤鶚一飛先九霄。
蘭棹秋風行邐迤，觚稜旭日勢岧嶢。
石渠爲謝諸時彥，行邁同趨便殿朝。
多君貴主子，材識乃名儒。
青海渥漥種，丹山鸞鳳雛。
兵家左車後，書法右軍無。
擁幄羞紈袴，懷章就隼旟。
亭臺煙水闊，樓堞暮雲扶。
析木元分冀，滹沱漸近胡。
雙觥雖藴藉，重閉勿須臾。
誰道長城遠，今觀出上都。
此君齊魯之奇才，三十病廢吁命哉。
來遊京國動悽悵，東歸泰山卧崔嵬。
支離攘臂福所倚，功名累身古共哀。
但恐人求駿馬骨，未免却上黄金臺。
趣時貴近君獨遠，此情於世何所希。
車馬塵中久已倦，湖山勝處即爲歸。
洞庭霜天柑橘熟，松江秋水鱸魚肥。
地鄰滄海莫東望，且作阮公離是非。
當年留鑰守陪都，龍坂因茲得曳裾。
北海一章慙鷙鳥，松江三歲厭鱸魚。
賈生感事多垂涕，園令居閒輒著書。
獨恃明公念孤介，東郊未去逐長沮。
功名本不與人期，人取功名亦繫時。
蜀相閒居久龍卧，馬周狂醉竟誰知。
將軍身到衡廬問，英主心驚奏牘奇。
宣室思賢方空席，去陳經濟勿遲遲。
參也堂堂氣拂雲，十年策蹇四方塵。
覊窮自古有元叔，精鑒觀今少法真。
驥在駑羣殊有態，龍初魚服未能神。
君看渭曲傅巖事，天困斯人必有因。
才命相憎不相並，古來達者齊其中。
此君寂寞年雖暮，靈府崢嶸事甚雄。
韝上鷹饑思掠草，車傍驥老尚追風。
丈夫掩棺始爲了，是故南陽晚立功。
得喪竟誰尸，人謀不可移。
獨看屠釣叟，達迺帝王師。
大觀齊諸物，雄圖彼一時。
君思塞上說，孰可預端蓍。
明公才氣本雄傑，晚戴儒冠腰拖紳。
講劔妙傳色踐術，工書兼得伯英筋。
外臺共歎郎潛久，中檢行膺帝命新。
司列不煩詢治狀，幾州欒社有遺仁。
蕭灑武夷秀，茲人美且偲。
治經通古學，應務富時材。
盍在脩書選，行須造幣迴。
更研輕重術，歸奏阜民財。
之子東南美，聲光滿貴游。
溪山聊薄宦，才調自名流。
野趣雖孤艇，清涂即十洲。
金波沁園宴，遲子有賢侯。
寒飇慄冽響吹空，雪意沈沈歲向窮。
正是兼衣御醇酎，如何孤蹇逐飛蓬。
杉松古色泰山廟，絲竹遺音夫子宮。
訪舊自堪寬旅瑣，賢侯況似蜀文翁。
君過嚴陵瀨，扁舟入婺溪。
灘長秋日短，山亂暮雲齊。
未探驪龍頷，聊羈駿馬蹄。
吳江濤正惡，鴻鴈此東西。
高歌彈鋏酒盈鍾，壯士何須歎道窮。
客路歲闌天又雪，旗亭醉別氣如虹。
驥騰夷路思良御，帆破長波待便風。
今子方爲采蘭役，未宜去揖紫芝翁。
七閩一都會，乃是無諸城。
海近氣物異，山遥風候清。
宦游過鄉美，君祿及親榮。
去去倚門念，溪船歸棹輕。
吳公昔作河南尹，首唱儒風薦賈生。
今日治平承祖德，可無推引助文明。
劍橫驢膊儒裝陋，戟列臺門霸府雄。
喜似禰衡逢北海，直須雷煥辨南豐。
謬悠爲說非今味，疎略言詩粗古風。
更似賈生多歎息，聞公真賞勝吳公。
炎方景象異中原，海氣昏昏雜瘴煙。
今日荒夷成雅俗，薰風南播自媯絃。
不須南浦懷消黯，好過西山訪隱淪。
比到嶺時應近臘，相思可寄一枝春。
東連海道徹扶桑，北望神皋斗柄旁。
兩處音塵杳難接，征鴻歲只到衡陽。
夕陽疎葦暮江湄，秋色蕭蕭動客思。
自侍嚴君領州去，豈同騷客夢邊時。
詔起東山對紫庭，清風蕭灑動階蓂。
讜言幾爲忠邪發，大用須憑廟社靈。
武庫神兵羅斧戟，大宮禮器列籩鉶。
願公早入當鈞軸，重演三篇相武丁。
忘懷物外且如愚，何事勞精據槁梧。
以馬喻馬即非馬，數輿無輿方得輿。
莫執斧斤過櫟社，懶施几席向蘧廬。
好歸玉秀峰前坐，閒看晴雲自卷舒。
知逢三洞客，曾指九丹方。
氣抱冰霜冷，神含日月光。
閒軒同鶴靜，妙境入龜長。
它日南峯路，相期過華陽。
忽悔輕拋雲水來，便將鶴去指林齋。
生涯琴劔外無物，日逐醉吟中遣懷。
舊隱居常因夢到，塵遊動是與心乖。
送君翻自嗟覉滯，木葉脫時還計偕。
家住崆峒塞垣上，翩然遊蜀遂忘歸。
九還氣足通神化，一日丹成是道機。
曾共靈龜波上隱，又隨蒼雀火中飛。
只於醉裏藏身去，休入紅塵作是非。
師通禪律外，外學二篇微。
貌似寒山古，身隨風葉飛。
瀟湘曾曉夢，鴻鴈伴南歸。
七十三峯裏，雲庵拂舊扉。
早出都門何往哉，四明雪竇指崔嵬。
便從古道揚眉去，莫到寶山空手回。
乘月曉行松露濕，迎風晚渡海濤來。
普賢樓閣知非遠，邐迤南遊想善財。
莫隨世僞作圓方，坦坦元邪是履祥。
學鄙淺訛趨古道，天教轗軻與剛腸。
俛投胯下人皆笑，獨卧隆中自不常。
畢竟途窮無所合，何妨持釣坐滄浪。
鄒魯衣冠古士鄉，義方不獨有扶陽。
德名垂世先君子，經術傳家小太常。
閭巷共榮新晝錦，吏民司愛舊甘棠。
前人彝鼎銘勳伐，未似盈編盛事光。
此老得天樂，自稱雲水人。
佯狂不妨道，太息漫勞神。
沈醉少醒日，與遊多逸民。
常憂忽不見，無處訪清塵。
鬰儀結鄰太霄道，金鐺玉珮虛皇冠。
鑪中火候煙霞煖，壇上磬聲星斗寒。
紫節晨遊從玉女，綠軿夜降接靈官。
願持璧紐充盟信，乞取胎精九化丹。
古屋氣象冷，蒼崖煙翠中。
龍歸半天雨，虎嘯一巖風。
露後芝房紫，霜餘栢實紅。
終期把藜杖，來伴白雲翁。
壯志本桑弧，當年亦棄繻。
塵游謝京國，火記得酆都。
露氣凝瓊樹，冰光澈玉壺。
世間出世法，胎食即天厨。
石門路已絕塵寰，紫柏高深不可攀。
野色蒼茫連遠水，暮雲慘澹裹寒山。
琴碁有徇皆爲役，松竹無情且共閒。
卉醴一盃時自釀，陶然亦可發朱顔。
天倉三十六峰下，猶有軒轅轍迹存。
丹竈前臨六時水，芎田遠接九仙門。
火芝夜照千燈迥，江樹朝涵一氣渾。
道友相邀尋異藥，携筇幾到老人村。
神仙靈藥自然功，五色光中一氣通。
借問參同相類法，何如相類即參同。
山路層層峻，幽棲最上層。
凈光懸海月，幻體任春冰。
四句有爲法，一心無盡燈。
我來忘所問，相伴久騰騰。
燕坐非持律，遊方不學禪。
長空任飛鳥，古澗自寒泉。
見月何須指，追風不待鞭。
平生一破衲，隨處伴閒眠。
天下赤龍訣，人間金液丹。
先生今已得，此事古傳難。
陰德留塵世，仙階在廣寒。
舊聞三五一，乞取畧開端。
半醉長呼意若何，官情道味兩蹉跎。
眼前漸漸故人少，世上紛紛新事多。
疎籟自鳴非節奏，虛舟妄觸任風波。
悲歌深歎流年急，常憶江南藍采和。
到不說來處，去安知所之。
野雲同自在，溪鳥與誰期。
虎伴閒行遠，猿驚住嘯遲。
相逢聊一醉，重見又何時。
舊學孫明復，春秋助發微。
倦遊驚白首，知已失緇衣。
乞了朝雞去，南隨社燕歸。
衡湘多隱逸，道侶未應稀。
山居知獨處，一杖代兒曹。
試水溪沙淺，挑雲嶺路高。
訪僧歸有伴，採藥遠忘勞。
它日蓬萊會，應騎過海濤。
宗邸橫經授小侯，跡同半隱久沈浮。
却尋故國溪山路，多謝朝堂鐘鼓樓。
冉冉年華年老態，紛紛時事作閒愁。
一丘一壑平生志，況有門人伴釣遊。
西伯已招二大老，東鄰更棄三仁人。
元龜遂訖商家命，白馬永爲周室賓。
抱器幸存天鳳祀，喪邦都爲牝雞晨。
可憐長發源流遠，舊國猶存廟樹春。
宛下君臣實兒戲，昆陽勝敗非人力。
劉秀其來異獨夫，隗囂何事爲西伯。
送質已是不能强，保險明知本無策。
惟其得士似田橫，後世英雄共嗟惜。
文物皇唐盛，詩家老杜豪。
雅音還正始，感興出離騷。
運海張鵬翅，追風騁驥髦。
三春上休苑，八月浙江濤。
璀璨開鮫室，幽深閉虎牢。
金晶神鼎重，玉氣霽虹高。
甲馬騰千隊，戈船下萬艘。
吳鈎銛莫觸，羿彀巧無逃。
遠意隨孤鳥，雄筋舉六鼇。
曲嚴周廟肅，頌美孔圖襃。
世亂多羣盜，天遥隔九臯。
途窮傷白髮，行在窘青袍。
憂國論時事，司功去諫曹。
七哀同谷寓，一曲錦川遨。
妻子饑寒累，朝廷戰伐勞。
倦遊徒右席，樂善伐干旄。
舊里歸無路，危城至輒遭。
行吟非楚澤，達觀念莊濠。
逸思乘秋水，愁腸困濁醪。
耒陽三尺土，誰爲翦蓬蒿。
天上靈仙謫，人間秀氣涵。
朱絃清廟瑟，美幹豫章柟。
富艷三千牘，從容八十函。
典純追古昔，雅正合周南。
溫粹瓊瑶潤，滋醲稼穡甘。
微中緘海蚌，巧處吐春蠶。
璀璨龍宮出，精深虎穴探。
機衡成臲尯，嵩洛入煙嵐。
寂忍修禪智，虛柔慕史聃。
驥轅曾未騁，鸞馭不停驂。
巖廟登何數，承明入獨三。
可憐經濟意，舊客記高談。
世主英威動九陽，高賢事業出巖廊。
何須夢卜疑千古，灼見雲雷定四方。
小國霸圖微管葛，當時人傑自蕭張。
不終制作成遺恨，律準今猶在太常。
孺子圯橋跪履年，七章德在穀城仙。
所言道德帝王事，不比盤盂長短篇。
晚欲出塵應有訣，初行遇漢豈非天。
蕭曹勳業皆勞力，寧似功成樽俎前。
劉季當年在古豐，芒碭王氣已連空。
天機先露由啼嫗，人意冥符自董公。
歷數有歸徒勝負，風雲相會盡英雄。
不然樊酈蕭曹輩，盡老屠商掾吏中。
落托劉郎作帝歸，樽前感慨大風詩。
淮陰反接英彭族，更欲多求猛士爲。
縱酒踈狂不治生，中陽有土倚兄耕。
晚遭亂世成功業，更向公前與仲爭。
迴合空山萬疊蒼，磻溪投釣此開疆。
儒家俎豆連洙泗，戰圖戈鋋接楚梁。
四嶽子孫終海嶼，諸田意氣盡尸鄉。
不惟仲父能輕重，形勝由來自霸强。
人物無重輕，廟朝有失得。
世平徒匹夫，時摇一敵國。
姦雄望風塵，冠劒動慙色。
治庭不論功，聲名輝典策。
默坐磻溪素髮垂，商周於此繫興衰。
機深正似忘機者，應被沙鷗靜處窺。
楞伽三萬六千偈，百八句中成自性。
法法非法離法塵，心心無心入心病。
漸熟當似菴羅果，頓照猶如大圓鏡。
龜毛兔角妄有無，海浪空華不清浄。
五行生成本一氣，曉此體用知命樞。
還元當復定金鏁，過宿寧更懷蘧廬。
無質生質是丹地，有象非象真壇圖。
此途得道亦連袂，遲晚須乘八景輿。
即定非存出入間，照而常寂所居安。
將心起用知逾遠，有眼無光見亦難。
向上本來惟一路，初機聊爲立三關。
莫於此地分延促，彈指時中海水乾。
正一初傳王遠知，後來體用益精微。
惟無矜貴爲真地，但涉成虧即世機。
松徑風聲猶有待，糠鑪火候事終違。
便令直了九丹術，不到坐忘何處歸。
上清紫簡世傳稀，中有靈都妙旨微。
雲霧披光丹鳳出，風雷接勢赤龍飛。
琴心三疊胎仙舞，籥筦雙迎帝子歸。
幸得九天真一訣，塵勞何事尚依依。
八龍長鶩造崑丘，七萃前驅縱逸遊。
遇雪自裁黄竹唱，捧觴喜答白雲謳。
羽陵廣奏隨風逝，崦阜銘蹤共日留。
惆悵璧臺人不返，樂池遺恨素波愁。
不遇元和得獻謨，望山東北每長噓。
獨賡唐律雅風後，更注孫篇俎豆餘。
霅水勝遊成悵望，杜川歸事竟躊躇。
中年遽使山根折，盡寫雄襟在此書。
杜陵有窮老，白頭惟苦吟。
正氣自天降，至音感人深。
昭回切雲漢，曠眇包古今。
萬壑入溟海，一枝成鄧林。
掩抑鬼神泣，寂寥星月沈。
珠憑罔象得，玉看晶采尋。
穰穰豐年穀，磊磊殊方琛。
病源問岐伯，兵畧須淮陰。
流寓四方路，浩蕩平生心。
每覽述懷篇，使我清淚淫。
固云志在修私怨，破郢其如不利吳。
由此夫差心遂侈，鴟夷豈得謂非辜。
不獨巖扃與市塵，金門亦可晦吾真。
孤風大義人誰見，宣室聊曾抗倖臣。
凌空素閣彩霞鮮，舊侶相容見九玄。
上下登梯一童子，逡巡離座六靈仙。
跪瞻寶案凝神久，手納金匙受記專。
病卧夜長思此境，忽驚四十有三年。
爵位功名可自豪，青雲志士豈而曹。
一朝黄鉞看看下，始愧狂奴故態高。
野懷常逐白雲飛，疎拙那能合世機。
偶似曹溪一宿覺，已多蘧瑗九年非。
畧呈幻事何須了，惟願朝恩早放歸。
它日蓮華峯下去，猶期話道過黄扉。
此日河南念賈生，留將名字徹丹庭。
秋聲漸覺寒生樹，親老遥知獨倚扃。
徒繫車傍淹白晝，得離韝上必青冥。
公如未信牛間氣，試掘豐城必有靈。
初闢明堂見帝軒，此時寧得戀丘園。
程文懶謁春官氏，决策思干法扆尊。
千古聲名傳鶚表，四方豪俊望龍門。
若趨丹陛承清問，何以酬知或敢言。
鼇背三山壓海濤，雲臺高議接時髦。
一麾忽到江湖外，回首方驚日月高。
不善取容同曼倩，且歌樂職學王襃。
賈生自是長沙遠，更弔湘纍賦廣騷。
所至輒驚座，歸來成淚痕。
憐君孤劔客，擲謁五侯門。
驕氣羞紈袴，凉風憶故園。
時清經世事，捫蝨爲誰言。
避暑鹿門寺，虛齋風竹凉。
草連鄖國遠，水接漢川長。
寓客懷江表，騷人愛楚鄉。
京塵誠可厭，君未捨名場。
大雅久頹弊，夫君真古人。
道維皇極正，文著帝刑淳。
美望鏘金石，深誠照鬼神。
立朝惟一介，爲郡有遺仁。
素尚陶弘景，風流賀季真。
歲寒松有節，明瑩玉無塵。
霜簡雖清重，銅符亦久迍。
老成急登用，必有及斯民。
君家白雲外，巖溜響嘈嘈。
絕壑風煙澹，孤峰冰雪高。
自能無世累，誰見有生勞。
指我蓬壺路，瓊宮隔海濤。
松檜峰前古柏林，結茅無伴對幽禽。
鄙爲浮薄八公事，獨入精微九聖心。
春斸晴川閒種玉，夜開丹竈試還金。
泠然風馭知何返，三十六關雲路深。
一枕清風靖館深，滿庭公檜鬰交陰。
此時真境誰人見，月在泥丸日在心。
塵走我何勞，巖棲君愈高。
林齋且吟嘯，世路盡風濤。
小桂閒招隱，西岷續返騷。
氣機衝不露，承弁縱雙毛。
家自唐來世大儒，惟君不肯讀家書。
春遊爛漫少曾醒，俊氣飄揚頻得盧。
早講猿公飛劔術，更通風后握機圖。
何時羽獵長圍合，請看雲中一鶚孤。
带粉裁踈節，凌霜剪翠筩。
鯨鱗鋪海浪，鵬翅展天風。
暖恐春冰釋，清宜曉魄融。
露華流沆瀣，寒色凜崆峒。
栩栩來莊蝶，{瞢目=羽}{瞢目=羽}失夏蟲。
枕須松石碧，幌鄙霧綃紅。
坐覺非塵境，魂如在月宮。
北窗聊寄傲，俗骨愧方瞳。
江城風日燥將燃，喜此滂沱僅有年。
諸澤氣交陰壓地，四溟水立闊圍天。
廓開紫宙清凉界，頓去驕陽跋扈權。
須信化工人可代，傅巖才業在三篇。
長吏憂民深望歲，諸侯閔雨著編年。
鵝鮮聊用遵明詔，尩鼻何能感上天。
五事肅時斂在宥，九功美利屬持權。
守藩無狀惟推分，必在蒙莊內外篇。
玉水一方光瀲灧，霜華八尺翠琅玕。
卧來病骨殊清快，勝餌西山五色丸。
青松北山麓，春蕊摘金團。
芳澤逾肪節，滋華本歲寒。
功傳上品藥，餌勝曲晨丹。
一泛彤霞液，天和入肺肝。
日精月華所滋結，金匱瓊笈稱靈珍。
味勝仙人掌中露，色如遊女衣上塵。
餌之伐邪鍊神魄，久且長年登高真。
輕瑿茯菟乃淪滓，嘉賞當問清遐人。
流景無端隙駟馳，永懷顧復感慈闈。
幸茲門外車馬少，更復朝中書信稀。
衰颯顛毛素絲短，芒佯病眼亂花飛。
舍西賴與招提接，時叩禪關話祖機。
同流誰往還，終日掩柴關。
壁觀少林寺，門風先洞山。
道場隨處是，心地本來閒。
指我常河水，都忘鬢髮斑。
車馬交塵路不停，勢家門巷密如萍。
張湯筋力奈寒暑，樓護口舌摇風霆。
機牙潛發如馳傳，聲影相連若建瓴。
此地豈容山野客，盍歸乎來掩巖扃。
香嚴昔向溈山住，只作田翁學牧牛。
路絕纖塵寧見迹，野無寸草漫迴頭。
晴天任去雲作伴，露地閒眠夜不收。
却問清居真了未，樹邊蓑笠爲誰留。
海內故人少，市樓新酒醇。
與君聊一醉，公袂此殘春。
北道邢臺路，東州泗水濱。
相期復何處，京洛舊風塵。
平也青雲器，鄉評推孝廉。
高懷焦尾澹，壯節湛盧銛。
與我偏心照，論交以道詹。
逸羣容策蹇，美盼對無鹽。
振楫期同濟，提衡豈致嫌。
前年稅征鞅，彌月憩衡苫。
環堵藜爲榻，圭門席掛簷。
未曾憂四壁，聊與醉青帘。
且默何嘗說，雖寒不附炎。
伏龍當自起，躍馬要誰占。
舌在居貧樂，情親茹蓼甜。
雅遊傷遽散，流景顧將淹。
信斷傷秋鴈，愁多伴夜蟾。
不堪男女淚，北望一漸漸。
舍在世塵外，松扉夜不關。
心同秋水靜，身共野雲閒。
自得逾三樂，誰堪話九還。
它年玉泉約，何以救衰顔。
古郡利名外，萬山雲靄中。
思君痛飲處，累石小軒東。
觀闕風光近，郊園野趣同。
溪頭對魚鳥，未羨舞裙紅。
曉駕白龍車，氤氳入紫霞。
翠微雲外路，碧落月中家。
駛過剛風騎，閒如迥漢查。
幽窗一欹枕，世慮自空花。
已聞露葉寒蟬急，休待霜空曉鴈催。
不是相思閒命駕，無爲弟子望師來。
雪擁歸程朔吹寒，來時孤劔繫征鞍。
此行誓不忘知己，昨夜爲公重一彈。
百二十年名上壽，浮生百歲實稀聞。
百年三萬六千日，今已三分過二分。
嘯歌獨喜齒全在，文字看來眼未昏。
酒量雖衰猶得醉，塵中人事自紛紛。
平昔雍容兩禁游，共陪帷幄奉咨謀。
功名不到麒麟閣，詞賦空傳鸚鵡洲。
事業三朝虛物望，聲華一代擅風流。
清時只作文章老，誰識深懷藴九疇。
嘗謂君才似武侯，草廬牢落卧龍愁。
天公不念蒼生故，元叔堪憐郡吏休。
蒿野已埋經國策，巖廓誰是富民侯。
朝廷今始思英俊，不見庖丁刃一投。
溪堂月榭幾分盃，暫住三峰約便回。
齋榻忽留青竹去，庭除不待玉棺來。
人間如幻寧同恨，天上修文亦用才。
碧秀煙雲無限好，此生勿復望崔嵬。
聞說頻來帝里遊，藥鑪何日得同流。
勸君只就紅塵裏，撥轉河車萬事休。
三峰頂上五經秋，妙法白蓮清浄脩。
無數天花常自散，真空性水不停流。
病癡誰問維摩詰，俗眼徒嗟冉伯牛。
別有妙身諸相具，金剛堅固異浮漚。
清風凉月滿前軒，邂逅相逢索酒罇。
東有啟明俄動色，北來寒鴈亦驚魂。
相車未過塵先起，宮漏纔終市早喧。
階下從人催上馬，百官已是簇朝門。
先生莫可測，滄海遠沈沈。
詹尹徒端策，昭文不鼓琴。
一丸天上藥，幾日靜中吟。
安得菊花酒，盈巵金液深。
畫船浮震澤，煙水接秋空。
一霎過雲雨，滿帆開岸風。
酒旗蓮蕩裏，僧剎橘洲中。
何似并州路，塵高馬陰雄。
待月移肩倚，聽琴向膝橫。
溪橋經雨滑，山屐入雪輕。
擊水乖龍起，書空老魅驚。
夜歸聞石響，鶴舞遠來迎。
萬籟沈聲羣動息，纖塵絕跡片雲無。
此時何物名身世，一點靈光徹太虛。
隨書初見一枝藤，入手方知鍛鍊精。
遠寄只緣憐我老，閒携常似共君行。
靜軒獨倚身同瘦，小圃頻遊脚爲輕。
何日歸舟上新洛，拄來河岸笑相迎。
祖錄忘筌後，丹鑪住火時。
浮生更無事，燕坐復何思。
暖日移棊局，寒風促酒巵。
世間安樂法，不獨浄名知。
日長春事動，田野膏脈輕。
草青布穀過，桑綠新蠶生。
雨足有酒色，社近聞鼓聲。
牛羊暮歸飽，舍中燈火明。
昨日看公知足吟，寂然不動至人心。
視身無實元泡幻，觀世皆空謾古今。
忽忽歲窮駒度隙，塵塵事過鳥遺音。
從來兩箇泥牛鬭，一任相將入海深。
蓬島靈仙宅，星河帝女家。
波光泛金翠，樓影動雲霞。
清淺遊魚過，參差垂柳斜。
移舟更尋勝，遠見小桃花。
上第西歸即棄官，此人趣味亦堪憐。
風波常自廟堂起，雲壑不隨朝市遷。
野叟饋漿羞客氣，山僧投拂悟塵緣。
青城山下空堂在，留入華陽續舊編。
區區魯國爭蝸角，矗矗齊城磔蝟毛。
萬壑相傾知地險，浮雲忽散覺天高。
蒼煙自古埋塵世，紅日中宵破海濤。
七十二君迷舊迹，空教秦漢侈心勞。
樂全得意自莊書，靜閱流光樂有餘。
四句幻泡明般若，一篇力命信沖虛。
心閒自覺浮雲薄，才拙誠知與世疎。
只此空名漫兒戲，何王城闕不丘墟。
真樂不違俗，紅塵自滿城。
捲簾寒日暖，高枕暑風清。
世累離憂患，天和得性情。
五時依約合，多謝白雲生。
得謝自廊廟，事高疏仲翁。
安車雖駟馬，歸路已冥鴻。
令子承良冶，朱轓治左馮。
緇衣方改造，列鼎有餘豐。
屨杖居多適，軒裳夢覺空。
天倪希柱史，性理問能公。
窗檻開瀟灑，風煙接鬰葱。
上方思賈誼，即奉小輿東。
南北分疆域，此城當要津。
幻泡興廢速，蠻觴戰爭頻。
世換山河舊，時平井邑新。
喧喧村社散，多是白頭人。
杳杳參天氣，亭亭構厦材。
千年對霜雪，一夕折風雷。
枕靜疎聲減，庭寬翠影開。
梧桐與楊柳，嬌色倚樓臺。
危樓古城角，山色遶蒼倉。
寒日下何速，清風來甚長。
煙塵恩戰國，雲水似江鄉。
重九登高近，階前菊已香。
中夏聖人調律呂，八荒異國入圖書。
從容德讓唐虞遠，馳騁戰爭秦漢餘。
不道鼓旗無勇將，須知俎豆有真儒。
功臣騎虎兇而國，常向冰淵審廟謨。
一川墟宇暮煙中，樓堞籠山氣象雄。
北路荒原戎子國，東坡斷塹隗囂宮。
馬來洮海蕃城近，鶴去遼天越洞空。
三十六程勞極目，隴雲猶在故關東。
瓊籤隱訣舊曾尋，共秘還金妙旨深。
會向本源分造化，即拋塵劫出來今。
含生皆是坎離氣，復會自知天地心。
幻事徒勞聊一笑，他時雲壑有知音。
昔年曾見琅邪老，爲說楞伽最上乘。
頓悟紅鑪一點雪，忽驚闇室百千燈。
便超十地猶塵影，更透三關轉葛藤。
不住無爲方自在，打除都盡即南能。
樓下凉軒六月凉，風窗一枕傲羲皇。
壽山雲影浮空近，羅谷泉聲遶砌長。
迥覺風塵非此世，不須雪月更交光。
最宜羽客冰霜骨，共引瑶巵沆瀣漿。
仙術初脩自性情，本除陰濁養陽明。
三田窈窈通虛白，一路層層徹太清。
寂不動中方見道，思無邪處好存誠。
君如欲到逍遥國，須自還元第一程。
南嶺雲嵐開曉霽，北窗松竹度凉颸。
閒欹碧簟石琴薦，靜味丹經金鑰匙。
夢幻泡中何得失，雀蚊蝱處苦喧卑。
更令薰祓澄心閣，客自三峰到有期。
邊清羽書息，事簡使君慵。
地僻俗客少，日長春睡濃。
平安三路火，昏曉兩山鐘。
戍滿歸心動，先隨渭水東。
柳暗三眠困，花繁二月香。
情懷當酒盡，興味爲春長。
疊鼓漁陽節，清謳北里粧。
階前樂無誤，席上有周郎。
秦川節物似西川，二月風光已不寒。
猶去清明三候遠，忽驚爛漫一春殘。
香隨芳樹頻移席，晴愛遥山久凭欄。
却憶京華勝遊處，常爲暮景促歸鞍。
地得金方正，山藏靈物珍。
月宮遺玉兔，仙仗失霜麟。
乳竇冰泉冷，晴原露草春。
清風生澗壑，高格對松筠。
久卧常存息，凝思若養神。
煙崖一蹭蹬，華館久埃塵。
我意本雲水，無心愛珮紳。
平生厭俗客，待爾當嘉賓。
蕭灑襟情遠，虛恬氣韻真。
檜軒同鶴靜，竹渚伴鷗馴。
龜智霑驪血，犧純被繡巾。
放歸舊林麓，好去避虞人。
江邊無限地，君舍劣容蝸。
爭鼓田家社，疎鐘野寺齋。
執經多卉服，牽葑待荆釵。
秋雨鱸魚美，時應釣蘚崖。
東方千騎忝藩侯，情味都如寓一丘。
客氣盡將還野馬，機心聊自試沙鷗。
時憑靜几隨飛蝶，强拂危冠笑沐猴。
只向公齋得嘉遯，何須遠逐赤松遊。
江南到梅暑，蒸濕鮮晴明。
聊倣登山樣，無妨涉水行。
齒牢防易折，蠟滑亦加輕。
早幸還吾土，閒將掛後楹。
神歸自何處，記此夢中吟。
道爲無心合，人因省語深。
窗燈寒影薄，庭月曉光沈。
悟境真泡幻，迷情妄古今。
古風久已壞，今夕聞遺聲。
恍若忘身世，怡然通性情。
緬懷有虞氏，曠想三代英。
此時知此意，青天秋月明。
驃騎子侯第，長門大主園。
煙波二宮賜，宸翰四朝恩。
禪客常摇拂，名流必解軒。
春風與秋月，好景中空罇。
不必山林遠，且離朝市喧。
前軒好風月，高客共琴罇。
在所同浮世，何須憶故園。
八瓊還返事，聊更話根源。
沛公弔伐軍戲下，百二魯無藩楗牢。
天險固非一姓有，孫謀寧在兩崤高。
縣崖通棧遥連蜀，絕巘橫空勢走襃。
幾見狂圖矜四寒，泥丸封處竟徒勞。
一徑過蕭森，幽提此獨尋。
俗遊殊不意，僧話粗寬心。
役役真何了，空空究竟深。
塵勞何日脫，來伴遠公吟。
火車雙輪駕九虬，出海直上崑崙丘。
經天三百六十度，匝日一萬四千周。
電破重陰霹靂過，風開霽色煙雲收。
乾關坤軸極排轢，勢闌却返無爲洲。
久雨新晴後，秋風初起時。
天倪一清曠，精爽入希夷。
壁上吳生畫，床頭杜老詩。
平常性酷愛，對眼忽如遺。
蕭蕭霜草曉風秋，憶是當年最勝遊。
車馬自隨寒日急，管絃肯入野雲幽。
流渠水斷魚何往，高樹陰疎鳥不留。
爲問主人曾到否，自家池館待誰修。
二十四年流水東，早爲名誤逐飛蓬。
事隨過鳥去無跡，愁似濁醪傾更濃。
好是把花歌北榭，更休提劔哭西風。
壯心鬰鬰身牢落，幾見中林鶴髮翁。
朝著紫宸殿，直廬金馬門。
楞伽百八句，柱下五千言。
何處求花藏，忘機即漆園。
凉宵萬籟寂，明月在前軒。
重到金坡二十春，閒思出處一傷神。
略行大地山川遍，再覩青天日月新。
疎籟豈知諧律呂，散材無意入轅輪。
何時却出都門去，靜掩巖扉老此身。
霜天慘澹過重九，忽見幽芳發故叢。
多愛清香對亭檻，不堪疎葉下梧桐。
他年仙去空華表，此夜魂歸尚漢宮。
過眼須爲無色觀，返童疑有內丹功。
寫題更愧詩情淺，折带應宜醉臉紅。
須爲重重張翠帟，可憐羸怯不禁風。
飛花無復數，遇物輒成雙。
書畫疎幽閣，屏幃戀北窗。
懶開辭俗客，寫望憶秋江。
椒菊供朝餌，猶須發酒缸。
靜外游神迥，望中塵物稀。
天連遠水盡，鳥背夕陽飛。
木葉初摇落，鄉懷動式微。
興闌不忍去，遲子一舠歸。
羣動已沈響，蛩吟時一聲。
露寒仙掌重，月午庾樓清。
慷慨聞雞舞，悲凉感笛情。
幾多塵役者，夙駕待鐘行。
庭戶閒扃月，草根寒带霜。
時方感摇落，爾更助悲凉。
漏版敲孤館，燈青背曲房。
向晨轉哀急，幾斷旅人腸。
露華月色澹軒庭，風過時同從籟鳴。
誰掛機心在絃索，有絃寧更有全聲。
代舍悲彈鋏，夷門默抱關。
風雲未時會，意氣與身閒。
劔爲屠龍礪，弓須待虎彎。
君看緯蕭子，一旦探珠還。
八十不扶杖，看書夜每深。
自言非服藥，無事可關心。
景爲詩曾愛，花因醉尚簪。
去城無一舍，路若隔飛沈。
紅樹依依古驛西，一聲長是報秋期。
新晴忽見橫飛過，落晚最傷孤嘯時。
陰激英雄增感憤，潛催節物至蕭衰。
草根蟋蟀霜前鴈，共與愁人染鬢絲。
翠眉含愁展新葉，長袖善舞拖舊條。
黄鶯初囀一何喜，紅桃相映不勝嬌。
行人歇馬近驛路，漁叟繫舟臨溪橋。
斜風細雨與殘照，不妨意氣常飄飄。
無端聚散千形出，本是輕清一氣浮。
終古光陰寧變壞，四時景象自遷流。
寶華馥郁周三界，綵仗氤氳過十洲。
遠望非煙籠鳳闕，近觀如穗起龍湫。
餘霞映日晴相照，素練橫空晚未收。
迥漢歸槎遥泛泛，碧天孤鶴靜悠悠。
驚禽逸獸情無待，陣馬風檣勢莫留。
泗水高歌增感慨，陽臺殘夢作閒愁。
斷虹落照江城暮，澹月踈星禁省秋。
過嶺時隨樵叟去，傍溪聊伴野僧遊。
久陰泱漭重重積，忽霽飄零片片幽。
待物方行嗟滯影，乘波妄觸笑虛舟。
仙家五色隨鸞駕，海面千尋立蜃樓。
雪意低濃傷旅館，歲朝黄潤喜農疇。
初微觸石纔膚寸，曾不崇朝遍九州。
生施功成讓雷雨，無心却返舊山頭。
遲景融融暖氣浮，中園曲密小庭幽。
春風故引顛狂甚，芳樹相容爛漫遊。
不分風流輸楚女，懶將身世問莊周。
有時潛見多情處，每遇王孫盡日留。
土潤正溽暑，幽庭熠燿飛。
陳荄未全脫，生氣一何微。
風急光不滅，月明景共稀。
蠨蛸與蟋蟀，時節伴依依。
社後日猶暖，雨前春尚寒。
乘時眾來易，無伴獨留難。
京洛柳花白，瀟湘楓葉丹。
堪傷季秋雀，風急海漫漫。
雨細池塘靜，風斜院落深。
蝶飛隨亂絮，鶯囀入濃陰。
翠带堪紉佩，金絲可度針。
願依菩薩手，不上美人簪。
古有桐君住，漢時嚴子來。
山橫疑路盡，溪轉若天開。
塵世不相接，海潮從此迴。
維舟上層巘，戀戀白雲堆。
晚來枕簟凉，杖屨望平野。
疾風卷浮雲，黄葉如雨下。
奈此急景何，忽過如奔馬。
九丹功未成，幽恨將誰寫。
踏青原上飲，祓禊水邊歌。
佳節相連好，遊人一倍多。
重疊荒山滿四圍，征鞍繫劔背斜暉。
遥知梁國白雲下，此際吾親獨倚扉。
醉裏翻身天地窄，愁來天地不容身。
可憐澤畔行吟客，爭似壚邊高卧人。
中臺分虎節，全蜀領龜城。
山色二千里，水聲三十程。
煙村深谷火，雲棧半空鈴。
野館無鐘漏，猿吟曉日明。
坤維五十郡，麾節忝師垣。
緩轡猶秦甸，前驅已劔門。
儻來增客氣，重寄愧君恩。
昨夜岐山夢，三歸修竹園。
漢牒熟當披舊跡，灞橋今忽過征鞍。
前朝宮展煙蕪遠，四望河山古木寒。
自古功名應邂逅，大家岐路妄汍瀾。
興亡甚費生靈血，只得高人夢幻看。
斗峻凌霄出混茫，東西秦蜀此分疆。
縈紆斷澗千尋曲，回合危巒萬疊蒼。
煙外孤村通鳥徑，雲間盤道遶羊腸。
朝家方面非輕寄，何事徘徊望故鄉。
西溪殊近郭，少華更當軒。
竹徑通華表，松庭接紺園。
高原極望秦川闊，危棧橫空蜀道長。
多謝終南山色好，迢迢相送過岐陽。
谷口巑岏獅子山，洞門高掩白雲閒。
自慙末裔無仙骨，名利途中鬢已斑。
本規一舉定乾坤，遽見長星墜壘門。
公在必無生仲達，師昭何業得中原。
山寒雨急曉冥冥，更躡蒼崖上驛亭。
深秀林巒都不見，白雲堆裏亂峯青。
蜀道循山多險巇，行人獨此策征羈。
人情多爲虛名怯，鶴唳風聲走老氐。
地維絕脈摧鼇足，天壘橫霄壯井輿。
誰軋禍萌通鳥道，古爲風土感魚鳧。
壺中日月鄰方外，海內山河入帝圖。
過此益知方面重，萬兵開府一寒儒。
林壑雲深接玉泉，松齋閉息輒經年。
一無標致惟隨俗，別有真機在指玄。
詔板嘗延清暑殿，詩筒時到華陽川。
蛻形雖在張超谷，粟粒珠中自在天。
謀國有勞新史在，掛車無第舊鄉遥。
睢陽圖記光耆彥，華下風烟遂寂寥。
紫氣尚勞關吏思，甘棠猶播陜民謠。
蓮花峯下仙人掌，高出雲端若奉招。
雨中駐蹕此聞鈴，當日梨園寫此聲。
忽忽悲心自多感，鈴聲何事愴人情。
高從雲際落崔嵬，疑决銀潢一派來。
散漫難收珠網綻，琤瑽不斷玉山摧。
尋源誰到煙霞路，稅駕聊傾沆瀣杯。
向暮危亭上燈火，水精簾下燭房開。
嘉陵江到水苽園，水勢東迴入閬川。
前過劍門山路穩，免尋閣道上雲巔。
蜀道寒輕水木清，峽中無復杜鵑聲。
歸期正是春風暖，任向空山叫月明。
嘉陵江上嘉川峽，古木雲蘿千萬峯。
閣道緣山已經月，縈迴未出畫屏中。
蒼崖老樹雲蘿合，絕澗驚湍閣路高。
羽駕飚輪殊惚怳，依程緩轡未爲勞。
亂石崢嶸散粟堆，飛湍奔瀉萬山開。
轟空急若雷車過，振壑傾疑地軸摧。
銀漢勢從天際落，雲濤聲破海門來。
迸泉疊巘平生愛，欲轉巖隈首重迴。
中流石埭隱如磓，鼓鬣徜徉此復迴。
春水漸深沿泳快，爲傳尺素錦江來。
奇峰疊巘無重數，橫澗飛泉會一谿。
老樹藤蘿從古長，寒空雲靄與天迷。
幽中應有神仙住，深處唯聞猿鳥啼。
野性舊多山水癖，恨無心賞此相携。
靈泉一派蜀江通，源出蒼崖古洞中。
乳滴雲根苔臼滿，藥成仙竈石臺空。
瓊纓珠絡千巖霤，瑶瑟琅簫萬壑風。
杯勺已忻清病骨，刀圭敢望變衰容。
路到葭萌古道邊，層崖疊磴入蒼煙。
忽逢方丈在平地，何意中途過洞天。
四面濃嵐圍碧嶂，半空急雨迸飛泉。
一宵身世離塵境，却撫征驂懶下鞭。
江漢朝宗入海長，嘗蒙起浪卷輕航。
金牛西路經嶓冢，却見微源此濫觴。
岐南一舍過長汧，路近陳倉始入山。
三十三程橋棧外，平川始下鹿頭關。
香車曉駕九花虬，笳管聲中到十洲。
太一元君傳密命，許君長住八瓊樓。
慘澹霜風月色寒，愁人無寐坐閒軒。
別聽一部凄凉曲，幾種秋蟲咽草根。
妙句江春入舊年，江梅長向臘中殘。
梁園地冷春來晚，試劈垂楊舊眼看。
風裂幽窗水澤堅，寒郊空迥澹無煙。
何因得向桃源去，景氣長如二月天。
野色秋光共泬寥，水村籬落晚煙交。
拄笻回就下山路，行看斜陽隱樹梢。
東南古縣介江臯，西北神州倚斗杓。
安得葉君傳秘術，時飛雙舄詣臺朝。
樹带曉霜寒矗矗，山含宿靄遠重重。
誰家收得汾陽筆，八幅羅浮晦景濃。
携樽縱步尋芳墅，聊藉芊芊手把紅。
行樂豈關閒客事，少侯長日占春風。
索索幽蟲急曉風，玉繩西下露華濃。
遠鐘驚覺窗燈暗，依舊江山一萬重。
我愛霅溪風景閒，年年魚鳥伴湖山。
利名人到心猶靜，況是老僧長閉關。
一陽初獨嘯，兩耳遂雙鳴。
寒谷疎鐘遠，霜空眾籟清。
千鈴行險倦，萬鼓戰酣聲。
瀑落山頭峻，濤翻海面平。
風檣開大浪，曉角動嚴城。
隴首悲凉意，蘇門曠逸情。
鳳簫雲外過，龍笛月中橫。
細轉繅車急，微遥扤櫓輕。
衰殘傷老態，馳徇厭時榮。
處世希蒙叟，觀身愧浄名。
神明思內守，豪蕩悔平生。
素問方家本，巢源導引精。
早年曾有客，奇術可還嬰。
何日開金鼎，靈丹見八瓊。
密槐遮急雨，疎柳带斜陽。
緱嶺餘音遠，蘇門清嘯長。
附冠金翼薄，橫鬢玉釵光。
高潔自天稟，寧同蜂蝶狂。
金丹一指自崆峒，便控飛輪駕赤龍。
況是曾居小有洞，更應不在易遷宮。
紫文寶訣三元秘，皇象靈符二景通。
却恨勞生聞道晚，九還未就已衰翁。
遠寄江城外，新栽水閣前。
虛心勞可尚，幻質定非堅。
扇薄摇凉殿，盃深泛綺筵。
忽疑鸞鳳過，翠影落金淵。
舟過嚴陵瀨，凉秋水木清。
鼓旗知郭近，魚鳥見人驚。
雲亂迷山色，灘長雜雨聲。
一毫名利事，搔首愧平生。
享國承熙盛，斯民老太平。
無私均覆載，大德共生成。
陰騭無留迹，神功不可名。
曰仁歸禰廟，時夏繹清明。
臨御自初終，恭勤一日同。
慈心夷夏等，誠意地天通。
垂拱成文治，安和即武功。
含生遊壽域，四十二年中。
謨訓垂寬大，基圖得顯承。
新宮開玉鏁，舊冊閱金滕。
龍駕歸虛極，鸞旗建大升。
平生懷孝慕，游仗展三陵。
不問大橫兆，天人心是真。
謳歌早歸舜，氣志自如神。
正合乾坤體，明開日月輪。
孜孜朝昃意，克己爲生民。
舊學多聞富，咨周聽德聰。
乾元純用九，豐日正宜中。
治迹傳英烈，神明遡閬風。
平居修五事，洪範在潛宮。
八月初凉後，千年此去長。
朝廷留事典，戶牖想容光。
濯景遊霄極，乘雲返帝鄉。
春秋大居正，天統付元良。
遣奠宣哀冊，嚴行按字圖。
橋山仙去遠，渭水月游初。
儉制遵遺訓，方中列舊書。
龍輴三十里，笳鼓節聲徐。
瀍東五陵陌，嵩下萬安原。
風水通佳氣，靈祇護至尊。
國容回吉仗，像物闢神門。
清廟標英德，流光萬古存。
羲軒前載遠，虞夏信書傳。
比德皆尊大，惟皇克繼先。
五陵同厚地，兩曜出高天。
制作流方策，憂勤十九年。
經綸成盛業，震耀烜威神。
粹氣同乾健，含生自化醇。
無文皆受職，重譯競來賓。
東觀成書日，方知百度新。
經始開三殿，晨昏奉二宮。
承顔專致樂，教孝遂移風。
訪對朝曦昃，程書夜漏終。
艱難思稼穡，意在紀元中。
睿智由天縱，規摹繼祖貽。
有爲皆社稷，無逸著屏帷。
傳令通湟陿，賡歌及島夷。
時髦俱入彀，流美辟雍詩。
廣大天同量，淵深海共澄。
遽聞憑玉几，恨不瘞金繩。
同軌陪儀仗，因山鏁闕庭。
深恩淪朽骨，孤夢遶新陵。
何事高前烈，忘身衛至尊。
平生彤管在，憂國玉刀存。
一惠彰柔德，深衷憶善言。
凄凉金殿月，還照給孤園。
美化成麟趾，勤心念兔罝。
廞衣薦翬翟，靈仗咽簫笳。
香海歸華藏，晴霄散綵霞。
春風青瑣閉，侍女泣宮花。
風采來塵外，才名入洛初。
清言還正始，雅度合沖虛。
玉氣千尋直，金精百鍊餘。
雍容到巖廟，一世共華胥。
不與椿齡遠，先傷棣萼零。
宸章懷舊德，惠節入新銘。
後世推名教，當朝重典刑。
東維跨箕尾，一化本同靈。
謨明餘論在，記博近書傳。
得謝三司重，歸休五福全。
國門迴鹵簿，嵩麓望松阡。
天下中庸法，寧惟伯始賢。
臺閣留風論，蕃垣著治功。
時皆推舊德，心自信孤忠。
驥騁常疲險，鵬摶不遇風。
晚年探妙理，頓看世緣空。
世德承槐蔭，朝評許棟材。
都堂陪八座，近府阻三階。
燕閣清宵閉，佳城白日開。
南阡有一去，冠蓋不重迴。
晶粹分天婺，深長自帝虞。
義聲高北海，政事達夷吾。
歷職小司寇，退身賢大夫。
獨嗟造化手，不得鼓洪爐。
經濟期成務，康寧遽引年。
人知三事貴，我愛二疏賢。
金石名儒刻，弓裘孝子傳。
國書循吏傳，誰在老成先。
湖暖春波闊，山晴宿霧開。
空觀素車過，不復畫船來。
柳外悲蕭度，松間送騎回。
鄭人懷子產，行灑有餘哀。
條牧始龔罰，干戈茲濫觴。
以拯焚溺起，謂副天人望。
君思彼伊呂，胡爲乎夏商。
順守信有道，啟端乃無疆。
齊桓合兵車，召陵始服楚。
忿緣蕩舟起，辭爲包茅舉。
勤王豈其誠，繼絕聊可與。
萌此挾君姦，夷吾合膏斧。
晉之公室微，六族相吞螫。
趙鞅率邑車，志豈在君側。
封茲禍亂根，留爲姦雄迹。
吳楚因誅錯，不昭寧復辟。
季子治內難，牙也王堤誅。
緩追逸慶父，二子奚親疎。
探情異無將，歸獄茲何辜。
減量自孟德，抽戈實公閭。
親親自禰率，恩禮有等節。
雖云王父命，天性何斯絕。
奈何彼衛輒，父子相傾奪。
此而義可與，人倫固隳滅。
渾渾十三篇，兵謀與師律。
匠巧雖自心，規矩寧可黜。
腐儒知舞干，奔車暇擇虱。
腠理與骨髓，所攻蓋異術。
伐謀自廟堂，長城在樽俎。
下敵無智名，服叛非蕭斧。
主尊而民安，茲宜國之輔。
勿使有功臣，功大將騎虎。
紫陽洞中客，水晶宮裏人。
一念墮塵世，資本猶天真。
擢質出流俗，抗志凌蒼旻。
邈從逍遥遊，浩與恬漠親。
風簫不受調，溪鳥非所馴。
敢希古作者，尚從諸逸民。
犬馬皆有養，況我無天倫。
俛首遂干祿，老先稱過秦。
流遁亡舊守，趨鏘陪薦紳。
驕氣與矜色，湛沒四十春。
市合先縮手，戰酣早收身。
桑榆近頹暮，丘壑慙荒榛。
福兮禍所伏，名者實之賓。
雖嗟負前志，大觀亦同均。
平輿舊龍淵，今復見鱗角。
隱景入虛無，長吟振寥廓。
寧爲嗜慾留，當假風雷作。
我亦待扶摇，徘徊伴黄雀。
昔者帝堯光宅本都冀，幽朔廼爲寰內地。
舜肇十有二州此其一，禹服周藩有年祀。
崆峒之英其人武，氣含陰殺樂鉦鼓。
秦漢發吏守邊亭，世與其民扞中土。
召伯功勤黑社傳，昭王意氣金臺古。
我興北望涕交頤，念汝幽薊之奇士兮。
今爲勛華光耀照四海，忍遂反衽偷生爲。
吾民孰不願左袒，汝其共取燕支歸。
八月風高星漢秋，海邊閒客騎槎遊。
雲濤茫茫浩無涯，槎頭忽觸斗柄斜。
回看乃在織女家，織女投梭顔如花。
客愚不知天上樂，遽把一拳伴歸鵲。
問得嚴生應悔來，重去何由尋得著。
我思古人兮，有東晉太傅謝公者其庶幾。
英才乃是孔明輩，風流更覺茂弘卑。
東山遊兮不歸，妓携手兮嬉嬉。
晚年拂劔兮一起，爲蒼生兮安國危。
笑言指揮兮八千師，氐秦百萬兮潰而夷。
朝之君臣兮猶燕巢於幕上，公對枰兮解頤。
吁嗟公之車兮逢白雞而遽止，青山空兮已而。
財利乃怨府，功名爲禍胎。
東市悔晚矣，西鍾悲悠哉。
庖刀割腴味，匠斧斬良材。
在埶勿偃蹇，居易無低徊。
一瓢顔子巷，孤竿嚴光臺。
盛德與高風，顥清無毀頹。
辟書來北門，召命自宣室。
朝廷搜英材，溪山及野質。
當世良有心，一得思造膝。
署霞隱扶桑，已是長安日。
旦下烏石灘，暮泊嚴陵瀨。
潺湲卧溪聲，慘澹宿山靄。
所歷已陳迹，不忘惟嘉話。
淚濕青雲篇，撫襟慙慷慨。
帆掛桐君山，櫓入富春渚。
寒風蕩江波，煙雨迷汀樹。
煮茶論藥經，挑燈數碁路。
全勝謝惠連，獨望新安去。
颺帆上漁浦，隨潮宿鴈灣。
烟火指富陽，雲樹連蕭山。
曲岸蓼花疎，清波鷗鳥閒。
江外信清曠，吾心睢洛間。
我本高陽徒，野性蓋踈拙。
豈堪天子傍，命令裁機密。
一麾出承明，猿鳥遂超逸。
山州寂無事，氣象頗蕭瑟。
閒尋琅邪溪，雲嵐可披拂。
中路聞潺湲，幽亭對崷崒。
鏘咽觸環珮，清泠泛琴瑟。
知君多醉此，歸鞍屢突兀。
醉中遣形骸，題名亦信筆。
遺我溪風清，蒼顔坐髣髴。
暝色失松竹，徘徊望寒月。
携酒頻來游，行待山花發。
季子揣摩佩六印，主父宦游食五鼎。
奈何君抱縱橫才，四方漂泊無人省。
我客在陳君逆旅，秋霖淫滯宵燈永。
解裘命酒邀與談，蕭蕭衢路驊騮騁。
是時泣血略相弔，我走汝南君入郢。
今者索然來上都，陰懷一刺謀謁請。
深閎高蓋競豪權，大浪長風獨萍梗。
龍待雲雷無一勺，虎思林麓困窮穽。
壯心日覺春冰消，素髮年來曉霜冷。
季子主父昔亦爾，子參今胡懷怲怲。
一爲齊國無立錐，一爲洛陽無二頃。
我有弊廬濉之陽，子參良田枕清潁。
況是伊人高枕時，明朝歸鞅同君整。
陰陽萬變始三畫，天地大法都九疇。
斯文濫觴日增廣，淳源已潰分千流。
舉而錯之爲事業，典誥始勛終乎周。
尼父將聖生無位，一王遺法存春秋。
化成天下文之大，豈事章句矜雕鎪。
道經戰國遂榛莽，賴漢諸儒勤耘耰。
然其文物比三代，高曾下視雲來幽。
唐時師匠多磊落，昌黎把鉞爲之酋。
姬公端冕明堂位，八門四面羣小侯。
嗟時迦老駕異說，吾儒路阻行無郵。
可憐韓子獨强介，抗顔不爲緇黄羞。
惟余碌碌謬庸者，蓬頭風轉萍波浮。
出言踈闊觸忌諱，倦遊四國無人收。
夫君家公世才傑，士林嚮景稱英游。
是故落然來北海，登門如到神仙洲。
貽詩旅人定交分，所期者大將安酬。
爽如高秋望霽景，壯如拔戟逐挾輈。
兩敦六瑚見古器，黄鍾大呂聞鳴球。
偉哉志趣規取遠，古人之善今人仇。
直須擺脫忽迴視，遠趨董賈爲朋儔。
此心可以厚風俗，此文可以揚天休。
誓將它日同利涉，我爲之楫君爲舟。
夜凉風月靜，庭幽松檜陰。
羽人江外來，爲我開素琴。
上清通灝氣，太古傳遺音。
逍遥得天和，虛寂還真心。
更調三樂曲，無惜一巵深。
胡然憂世患，慨歎傷靈襟。
秋風吹空一橫掃，秀桐芳蕙經宵老。
晨雞驚起窮丈夫，心骨調殘感霜草。
獨起過君喜君在，鸘裘同就旗亭解。
酒酣氣壯把袂歸，吾曹心過中區大。
君不覺豐城兩龍思延平，氣凝愁紫牛間橫。
神物際會當有時，洛陽樓上逢張卿。
古人率自窮途起，景略執畚南陽耕。
星斗掛空碧，鸞鶴翔紫清。
朝真弟子古壇上，爐煙裊裊金碧聲。
露脚斜白寒不動，千山岑寂橫煙清。
絳闕太真冠簡靜，紫宮夫人璫珮鳴。
霞旌曉邁遺空谷，石磴雲埋瑶草綠。
殘蟾冷帖西南隅，迴首塵寰煙一簇。
有所思，在斗墟之東華。
我欲從之路阻賒，寸心坐馳天南涯。
彼美一人騫且都，明月環珮雲霞裾，蹇于翔兮不我留。
登高杳視令人愁，褰裳欲涉江湖修。
江湖修，不可過。
不可過兮奈若何，私自憐兮長嘯歌。
少年心骨壯，功名期力殉。
文邀馬卿評，劔謁猿公問。
御良驥足逸，胡爲車三僨。
浮沈道所尚，窮達天之分。
跡從逍遥遊，心與洪濛論。
姑佩湛盧歸，休復較銛鈍。
千里寒雪程，平生旅人心。
丈夫雖四方，行役愁不任。
禰刺弊生毛，趙囊空無金。
錢子一罇酒，送子垂楊陰。
疇昔未識君，汝南熟聲耀。
相隨會上都，一揖心相照。
愛君真快士，顧我略同調。
劇孟重然諾，曼倩喜諧笑。
往簡日共評，高樓常對釂。
君銳如利劔，騰拔已出鞘。
我獨策征驂，舌在慵復掉。
歸養詠南陔，丘園憶高蹈。
暮哭寢門外，南望愁雲昏。
何言英邁氣，奄成幽寂魂。
寒月長夜臺，秋風黄蒿原。
十載金石心，凄凉誰與言。
物色無容華，逆風利如剪。
晨興心悵然，惜此歲華晚。
自古東流波，滔滔去無返。
計事須及時，咄哉行自勉。
廣陵散，妙哉嵇公其旨深，誰知此是亡國音。
商聲慢大宮聲微，强臣專命王室卑。
我聞仲達窺天祿，人見飛鳥在晉屋。
子元廢芳昭殺髦，常道鄉公終蕩覆。
義師三自廣陵起，功皆不成竟夷戮。
廣陵散，宣誅凌。
景誅儉，文誅誕。
廣陵散，晉室昌，魏室亡。
五湖波浪涵秋空，風煙蕭索愁溶溶。
棹扁舟兮長邁，當年則有越相之范公。
烏喙不仁固可恨，文種踟躕亦已庸。
功大不賞威震主，不去必誅今古同。
周霍中曾殆如線，黥韓竟不保其終。
誰能持此滄浪曲，寄入三湘棹唱中。
有叟羈窮垂白頭，潛神密理同天遊。
朝歌鼓刀既屠紂，渭濱垂鈎來釣周。
晚遭西伯與同載，首封東海荒營丘。
洋洋大風僅千祀，當年固乃屠釣儔。
世變後有薛公文，館中多坐倜儻人。
魯連節重輕丘山，馮驩氣高微風雲。
丈夫志義絕流俗，豈與層層雛鼠羣。
楚漢興亡事已微，後世傾奪奚足譏。
龍韜豹略苦迂闊，使公復生將安歸。
仙人仙在滄海湄，雙毫出耳綠絲垂。
瑶池西赴白雲宴，丹山遠借青鸞騎。
香雲紅淡春光染，天風吹旌霞颭颭。
曉過扶桑水一泓，下視中州塵九點。
蟠桃初熟甘露瓜，對持斗柄泛流霞。
妄向秋空舉金掌，茂陵衰草令人嗟。
周道積衰禮義壞，夫子詠歌沂泗濱。
宓君不齊宰單父，獨推深誠仁此民。
彈琴燕坐澹無事，人不忍欺風化淳。
流光逝水二千年，我稅征鞍來盤桓。
滿屋清風氣象古，繞臺宿楚霜華寒。
緬懷德音竟誰嗣，揮酒灑空獨長歎。
安得長官盡愷悌，編氓父子聊相歡。
山翁貌清聳，膝橫古桐彈。
泛弄淥水曲，滿絃流潺潺。
初調意緒微，溫流動斜暉。
劃然響嘈嘈，秋風駕怒濤。
數聲細更大，澗泉咽復快。
曲終急以停，驟雨齊無聲。
西壁月華白，萬壑松風清。
灝然太古氣，使人塵慮平。
山翁彈罷抱琴去，歸處一峰煙翠橫。
聖明天子仁且英，海寰內外歸神靈。
辭客相夸鳳凰詔，功臣不貌麒麟形。
繡旗塵卷霞紋闇，古劔秋澁銅花青。
尚餘舊愛征西馬，待從日仗登云亭。
天地閉不泰，賢人隱山澤。
如何堯舜代，箕潁有逸客。
消長存乎時，出處惟所適。
箕子之明夷，釣筑亦潛迹。
乘桴海上遊，採芝商中匿。
有道盍來儀，經綸建皇極。
致君義軒庭，安民仁壽域。
豈必同蚯蚓，蟠屈泥中食。
灝灝元氣淳，茫茫太古迹。
文巧不勝煩，發機自三畫。
盟詛復誥誓，民心日澆弊。
蕩然近太初，祖龍亦深意。
傾奪損生理，世人多夭死。
誠哉象繫言，乾坤有時毀。
受命託厚地，稟氣獨英妙。
有心出太虛，無情合至道。
君子正容色，烈士全節操。
自是萬木王，何辱大夫號。
美玉琢溫潤，界尺裁方直。
非惟立規矩，亦以端簡冊。
玉性比君子，尺用同正人。
兼有盤盂戒，宜爲几席珍。
邑民三萬家，四邊湖海遶。
家家勤穡事，市井商游少。
薦歲逢水沴，饑勞何擾擾。
我來忝撫字，見此心如搗。
去秋僅有年，膏田尚停潦。
今幸風雨調，皆話天時好。
春喜鵲巢低，夏更蟬聲早。
秧船拏參差，葑岸縈迴繚。
藝插暮更急，車響轉清曉。
紡筥猶掛壁，何暇張魚鳥。
我時行近郊，小艇穿萍藻。
渚長葭薍深，野沃𥝧稏倒。
孺子遠餉歸，閒暇顔色飽。
預喜省敲笞，租賦可時了。
歸來軒館靜，曠蕩盈懷抱。
衙退人吏散，庭廡闃窈窈。
露篠映孤亭，風荷動幽沼。
置身木鴈間，茲焉願終老。
顛蹶走榮利，況余拙非巧。
鱸膾飯紫芒，鵝脂酒清醥。
悵然懷友生，虛齋爲誰掃。
曲池秋水平，虛碧杳澄浄。
有鰋從何來，潛據久已橫。
鼓鬣作波浪，晴景占蘋荇。
貪吞無遺鱗，多折脩荷柄。
西軒因納凉，遶步恣哦詠。
時逢橫水面，氣意殊豪勁。
向非神守嚴，雨霧尋飛迸。
不揆入江海，且與蛟螭競。
暇日呼罟師，搜摝窮泥濘。
潑剌出數尺，怒跳何健輕。
狀醜足涎沫，刀几嫌腥硬。
遣童放西澤，不死儻知倖。
猶慮持私烹，誠囑煩言令。
去去避鈎網，再獲誰爾諍。
遂取羣小鮮，投中使沿泳。
上游若浮空，眾沈疑落穽。
隊行有孤出，如嫡從諸媵。
忽散何所驚，兩合成相迎。
銜尾既競速，依蒲亦少定。
莊濠念逍遥，嚴溪思隱行。
聊以貽後人，持竿助閒興。
澤國氣溫濕，暑候尤鬰蒸。
矧更並江海，霖霪久相仍。
沉陰不暫解，雲霧常昏凝。
蛾蝶敗禾麥，鰍鱣占田塍。
菌本出床脚，蘚痕粘杖藤。
蝸蚓離竅竇，伸縮殊自矜。
蛙黽聒晝夜，耳慣猶愁憎。
漫水接河漢，寧復分淄澠。
暑弱爲寒冒，陽微遭陰凌。
震雷寂不發，凄風時暴興。
孰此宰四序，令煩無威稜。
將由列缺惰，何處閒曲肱。
飛廉獨掀撲，公爾作陰朋。
共力起波浪，勢且襄岡陵。
涉古考經說，助陽義有憑。
古典救日法，于社縈朱繩。
置麾伐五鼓，消慝使勿勝。
庶幾災沴革，幸獲忻穀登。
幽齋窗戶闇，懵瞀思不澄。
有如坐盎缶，巾羃施層層。
疚心忝撫字，搔首徒鬅鬙。
安得昏霾闢，坐見白日昇。
芳園夏景初，茂樹成帷幄。
幽亭鮮人到，羣雀宅簷桷。
飛集得所安，朋噪聲何樂。
幸無彈弋虞，復免鷹鸇捉。
入水時尚賒，孳育日以數。
啄場徒耗粟，穿屋皆有角。
屬我厭歊蒸，來居屏紛濁。
置榻開小窗，當軒掛踈箔。
莫肯少畏避，竟來鬭紛魄。
爭粒時聚喧，奪栖或相摶。
誰命爲嘉賓，輕率可無怍。
主人不爾堪，盡逐歸蓬藿。
劉郎阮郎丹籙客，桃花源中有舊宅。
閒尋流水過碧溪，忽聞雞犬見人跡。
瓊臺瑶榭知何所，紫雲深處開珠戶。
鶴駕龍軿綵仗來，鸞歌鳳舞霞觴舉。
世緣未斷塵心狂，苦厭仙家日月長。
洞門一閉怳如夢，歸路古木何荒凉。
水爲都，雲爲廬，芙蓉帳，清蓋車，霜裾雪襟素襜襦。
秋空清，秋雨晴，弋者不來漁翁去，孤翹羣泳蘆花汀。
往來東浦何容與，莫愛稻粱過西渚。
漁翁布羅滿葭下，潛教媒子來呼汝。
罥絲漠漠不可見，羽翰一掛脫不去。
汝掛羅，媒子喜，更笑汝愚落他計。
崇軒華蓋爲誰子，高閣朱扉爲誰第。
孟公君卿善請謁，少叔王孫有權勢。
憑凌豪氣務相傾，晚日署門復誰恚。
君不見隆中草廬客，陽里蓆門居。
斂翼蓬蒿下，蕭條意自如。
觸羅向稻梁，肯隨黄口雛。
將軍三降顧，真主六用謨。
豈由趨逐交遊得，壯心自與功名俱。
層臺複道盤盤斜，馬頭冷光摇玉花。
曲葆翩翩映紅日，綵旗苒苒舒晴霞。
鏗鐘考鼓臺上宴，花間樓榭層層見。
香霧低濛爛不收，觥籌隨酒東西轉。
山銜半日王未醉，桂花蟾露滴濃翠。
鼕鼕滿板敲金丸，千娥攢碧臺門閉。
古銅青澁對秋曉，王樂不極將如老。
孟嘗墳上牧童歌，千歲空臺長荒草。
土花愁碧古甬平，陰夜鬼熒光擾擾。
黄鶴飛來兮，越滄海之無垠，標格孤高誰與羣。
風前清嘯欲命侶，凝神翹立如含嚬。
鷹鸇獨矜觜爪利，燕雀止爲腥羶馴。
扃籠猶負語言巧，墮羽直爲依襟珍。
杳杳水雲上，亦有網羅屯。
黄鶴飛去兮，汝無戀此擾擾之塵寰。
沖丹霄兮凌紫煙，行啄秀芝咽醴泉。
靜棲琪樹金羽麗，閒舞瑶池菊裳鮮。
鵷羣鳳侶久相待，休隨燕雀陪鷹鸇。
有儒落落何爲者，策驢曉到吾門下。
鳳標高古氣深淳，詢之乃是陶唐民。
并汾形勝太行麓，西距潼關大河曲。
春秋戰國漢晉史，所書義勇雄俠士。
多出三晉與秦燕，古云氣俗稟之然。
我顱儒冠腰博带，軀幹不如腦腑大。
曾遊兩河望王屋，不到并州心不足。
喜君歷歷說其鄉，引我心飛過太行。
因愛其鄉愛其人，已重其人重其文。
文比玉溪既高爽，詩比玉川仍清新。
胡君不但歌詩好，又工畫筆名精妙。
畫牛百年鼻不乾，浙東獨有戴巡官。
胡君不肯居戴後，自署名爲畫牛叟。
忽摧兩幅教余看，回首故園心戀戀。
我家一廛寄淮汭，往曾親把枯犂尾。
月下歌商叩牛角，雨裏尋春坐牛背。
長來提劔事羈遊，虛名役我荒西疇。
見君畫得牛如活，却憶煙蓑淮汭秋。
胡君胡君君賢者，畫得信奇宜少畫。
勿令畫價聞於人，掩君詩價兼文價。
眾客醉歸盃席闌，有客不醉坐長嘆。
不醉長嘆客何苦，請以眼前近事觀。
客見南遷丁晉公，擁旄秉軸天禧中。
昔歲羈遊客此宇，窮秋蕭索隨飛蓬。
漸達得意忘舊困，手提國柄矜權雄。
矜權未足俄南竄，青衫白髮窮衰翁。
向者枯榮試回省，何異春宵夢一終。
人事紛紜似飛絮，鐘漏聲中朝復暮。
且脫鸘裘換酒來，與子相從醉鄉去。
露下蟬不鳴，愴然覺秋暮。
獨立夕陽樓，遥見南征路。
動乖心所期，事與年同去。
彈鋏歌歸來，愁思發宵寤。
高吟惠連詩，重憶安仁賦。
佳人何當還，荆陽歎流寓。
世事隨波濤，流光逐魁杓。
二年革新舊，一夕連昏朝。
容華益凋歇，況味殊蕭條。
信似唐生語，躍馬期非遥。
浙江湯湯，南國之紀。
句章之鄉，居巢之里。
天子命公，二邦更治。
越人之嗟，吳人之喜。
公之爲政，簡而易從。
不嚴而威，敏以有功。
孽不及牙，姦折其緒。
孰施斧斤，不見鋩露。
老稚晏起，壯服于畝。
椸有澣衣，廥有多稌。
公之退公，樂是北池。
飛閣渠渠，虛廊遲遲。
魚跳于藻，渚有鳧鷖。
釣亭檜島，其水漣漪。
公之退公，以豫以游。
邦人喜公，尚無疾憂。
邦人祝公，百祿是遒。
匪公其私，王家之休。
我思建官，公理眾政。
與民最親，惟時守令。
其有不臧，根心之螟。
小猶蟣蝨，膚皮是營。
於鑠有宋，一統萬方。
千里所付，幾人曰良。
凡領王民，守土之吏。
有理如吳，帝道則粹。
我歌北池，爰頌公德。
以告後人，勿汙勿塞。
烈士趨死易，黜己下人難。
況乃持柄位，而當功名間。
天寶唐中圮，大盜起幽薊。
伐鼓傾中州，意有摧枯易。
桓桓許公遠，持節睢陽郡。
孤壘扼賊衝，攻急勢危窘。
張公何壯哉，雍丘以眾來。
誓將同忠義，分持虜羹杯。
慷慨二丈夫，感諾明悲吁。
對舉兩手起，力與扶中區。
空郊乘垝垣，賦鋒四周攢。
萬夫齊一心，就死無悔顔。
夫豈威令使，化公心如丹。
兵盡糧餉絕，重圍氣逾烈。
龍枯無一勺，虎騰墜窮穴。
帳下萬金士，霽雲特雄傑。
乞師賀蘭府，嚙指如枯蘗。
七日哭秦庭，何謝楚臣節。
鄰藩救不來，呱呱守埤哀。
天胡不我弔，竟使孤城摧。
沈痛數忠良，委骨鯨與豺。
王師遂破賊，天王歸京國。
持久全江淮，實由二公力。
遺烈在宋人，食公河之津。
我聞唐天子，命遠守宋民。
張公何爲者，單車投遠舍。
開門授之柄，引己出其下。
張公仁且英，節義無與程。
但初無睢陽，此功將安成。
顧豈沮大節，而下張公名。
意欲覺後來，知人爲賢明。
踈慵余本性，放曠涵天真。
自疑姑射來，藐然太古淳。
思與老彭游，坐閱冥靈春。
世家守儒業，此志成越秦。
蹭蹬湛世僞，遂與英俊羣。
闊步處清禁，迎班趨紫宸。
高議預時事，客氣矜要津。
薪火不停焰，風波浩亡垠。
釋筈前無的，將車後多塵。
履地弗敢蹐，仰屋徒含顰。
兼濟悼遲暮，獨善慙隱淪。
瀝懇得嘉命，閒曹容病身。
性以浄爲體，慵乃德之純。
融師善知識，中散誠仁鄰。
首慵廢冠弁，腰慵捐佩紳。
手慵如槁枝，足慵若奇輪。
耳目遺聲色，鼻舌忘馨辛。
內樂極委順，中扃收精神。
大觀齊諸物，萬化同一均。
禍兮福所倚，名與身孰親。
何須人林壑，自是逍遥人。
種種諸法皆心生，心自無生豈有法。
祖師來意我不知，昨夜秋風掃黄葉。
黄裘紗帽霜眉白，九老相携意氣同。
碧水宮中初邂逅，黄金殿裏久從容。
苦催歸路憎驪母，留賞名園喜葛公。
爲問家鄉還遠近，迢迢七十七程中。
二八已微闕，十四猶未圓。
盛滿在三五，素蛾逞嬋娟。
兩半陰陽合，平分上下弦。
臼中有靈藥，一粒九光全。
可憐萍梗飄浮客，自嘆匏瓜老病身。
從此空齋挂塵榻，不知重掃待何人。
自從無始千千劫，萬法本來無一法。
祖師來意我不知，一夜西風掃黄葉。
煙策西歸背九衢，錦城春色徧平蕪。
它年定有乘槎客，知是嚴君隱蜀都。
故人久別忽相逢，不及開樽舟已東。
四十五年春夢過，此回一見更怱怱。
剡中盛事自南朝，太守詩人趣亦高。
我豈匏瓜常繫此，酒舡搥鼓興猶豪。
紅塵三尺險，中有是非波。
謹言渾不畏，忍事又何妨。
後寢藏衣冠，前廟宅神主。
吾聞諸禮經，此制出中古。
秦嬴蝕先法，乃復祭於墓。
漢衣以月遊，於道蓋無取。
宣帝尊祖廟，失制徧九土。
孝元酌前文，一旦悉除去。
魏帝樂銅臺，遺令置歌舞。
昏嗣竟從之，此事狂夫阻。
唐制益紛華，諸陵鎖嬪御。
曠女日哀吟，於先亦奚補。
吾朝三聖人，乘雲不可覩。
威靈已霄漢，嗣皇念宗祖。
繪事移天光，刻象肖神武。
徧敕舊遊地，輸材起宮宇。
階墄釦以金，牆壁衣之黼。
功既即奉迎，法仗疊簫鼓。
玩好擇珍奇，目奪不可數。
三京佛老家，已有十數處。
朝家雖奉先，越禮古不許。
君不祭臣僕，父不祭支庶。
丹楹豈非孝，聖貶甚蕭斧。
大祀當以時，寢廟即其所。
惜哉共儉德，乃爲侈所蠱。
痛乎神聖姿，遂與夷爲侶。
蒼生何其愚，瞻歎走旁午。
賤子私自嗟，傷時淚如雨。
在昔帝舜日，光宅闢四門。
所賓無兇邪，德教日益敦。
末世多濫姦，九重嚴大閽。
扞掫主譏察，誰何辨語言。
一關百力士，列立甃石溫。
設官按尺籍，唱號於未昏。
唐末稍懈怠，嘗值外使奔。
京城兇豪兒，奮劍闖帝藩。
狂呼嘯虎豹，便欲傾乾坤。
賴有宰相在，不然神器翻。
我朝講制度，門籍反不存。
近知賤丈夫，突入犯赤軒。
陛官未暇執，呶呶何其諠。
祖宗創業難，慎重在後昆。
勇夫猶重閉，況乃天子尊。
何羅猶宜察，況乃外寇屯。
興語一及此，舌出反自捫。
吾家本寒微，世受朝廷恩。
欲奏鴟鴞詩，當塗誰薦論。
瞽說聖所擇，愚謀帝不罪。
況乎言有文，白黑時利害。
前日林書生，自謂胸臆大。
潛心摭世病，榮成謂可賣。
投顙觸諫函，獻言何耿介。
云昨見兇星，上帝下警戒。
意若日昏㧻，出處恣蜂蠆。
安坐弄神器，開門納珍賄。
宗支若繫囚，親親禮日殺。
大臣尸其柄，咋舌希龍拜。
速速伐虎叢，無使自沈瘵。
陛下幸察之，聰明即不壞。
如忽賤臣言，不瞬防禍敗。
一封朝飛入，羣目已睚眥。
力夫暮塞門，執縛不容喟。
十手捽其胡，如負殺人債。
幽諸死牢中，繫灼若龜蔡。
亦既下風指，黥而播諸海。
長途萬餘里，一錢不得带。
必令朝夕閒，渴饑死于械。
從前有口者，蹜脰如氣鞴。
獨夫已去除，易若吹糠粺。
奈何上帝明，非德不可蓋。
倏忽未十旬，炎官下其怪。
乙夜紫禁中，一燎不存芥。
天王下牀走，倉猝畏挂礙。
連延舊寢廷，頓失若空寨。
明朝黄紙出，大赦徧中外。
嗟乎林書生，生命不可再。
翻令兇惡囚，纍纍受恩貸。
無戰王者師，有備軍之志。
天下承平數十年，此語雖存人所棄。
今歲西戎背世盟，直隨秋風寇邊城。
屠殺熟戶燒障堡，十萬馳騁山嶽傾。
國家防塞今有誰，官爲承制乳臭兒。
酣觴大嚼乃事業，何嘗識會兵之機。
符移火急蒐卒乘，意謂就戮如縛尸。
未成一軍已出戰，驅逐急使緣嶮巇。
馬肥甲重士飽喘，雖有弓劍何所施。
連顛自欲墮深谷，虜騎笑指聲嘻嘻。
一麾發伏鴈行出，山下掩截成重圍。
我軍免胄乞死所，承制面縛交涕洟。
逡巡下令藝者全，爭獻小技歌且吹。
其餘鼻馘放之去，東走矢液皆淋漓。
首無耳準若怪獸，不自媿恥猶生歸。
守者沮氣陷者苦，盡由主將之所爲。
地機不見欲僥勝，羞辱中國堪傷悲。
十年苦學文，出語背時向。
策力不自知，藝圍輒掉鞅。
薄技遭休明，一第君所唱。
拔身泥滓底，飄迹雲霞上。
氣和朝言甘，夢好夕魂王。
軒眉失舊斂，舉意有新況。
爽如秋後鷹，榮若凱旋將。
台府張宴集，吾輩縱謔浪。
花梢血點乾，酒面玉紋漲。
狂歌互喧傳，醉舞迭閬伉。
茲時實無營，此樂亦以壯。
去去登顯涂，幸無隳素尚。
昔在開元中，此名昇陽殿。
西通大明宮，夾道直如箭。
至尊黄金輿，乘春日幸宴。
翠嬪戛鐘鼓，歡呼奏新徧。
巧舞風燕翻，妖歌露鶯囀。
酒光射錦幄，上下花會炫。
雕盤堆緐英，豔粉弱自戰。
天歡日無窮，臣諫莫敢獻。
樂極哀繼之，在理亦可見。
胡來塞宮闕，腥羶污香薦。
縱火寢廟平，揮戈君臣迸。
庸嗣忽前醜，泚巢更禍亂。
冉冉竟覆亡，返爲耕牧便。
瓦礫雖費犂，土壤頗肥衍。
蓋由殺人多，膏血浸漬遠。
髑髏今成堆，皆昔燕趙面。
每因鉏耨時，數得寶玉片。
今秋雨澤多，穀穗密如辮。
農惟喜豐稔，吾獨閔遷變。
不有失德君，焉爲穡夫佃。
大國尚如此，小人易流轉。
道德可久長，作詩將自勸。
欲曉霜氣重不收，餘陰乘勢相淹留。
化爲大霧塞白晝，咫尺不辨人與牛。
羣鳥啁啾滿庭樹，欲飛恐遭羅網囚。
四簷晻藹下重幕，微風吹過冷自流。
竊思朝廷政無濫，未嘗一日封五侯。
何爲終朝不肯散，焉知其下無蚩尤。
思得壯士翻白日，光照萬里銷我之沈憂。
旅食長安城，迴遑奔走無停行。
清懷壯抱失素尚，胸中堆積塵土生。
偷閒得至玉峯下，爲聞悟真之寺之嘉名。
杖邛赤脚渡藍水，細流激激心骨清。
仰看蒼山高峯旁，白雲明滅藏日光。
行人遥指置寺處，正在白雲之中央。
逡巡緣棧更險絕，攀蘿捫壁隨低昂。
朋行咫尺乃相失，已與雲霧相翱翔。
時聞啼鳥如吹竹，數步一休還縱目。
行行未知高則危，下視昏煙覆平陸。
滿巖佳樹尤樸樕，赫赤如霞間濃綠。
是時八月初，路旁已見芬芬菊。
貪奇戀景不知倦，側睥又復心瑟縮。
神魂飛下大壑幽，定省移時進雙足。
寺門高開朝日輝，丹青黯澹唐時屋。
老僧引我周遊看，且云白氏子詩乃實錄。
此詩疇昔予所聞，殷殷更向碑前讀。
按言索像今無復，惟有流泉數道如車輻。
我嫌世累欲暫居，又云此地無留宿。
殿宇之後林莽中，日暮嘗有虎豹伏。
鑿石龕邊崖至深，近有浮屠於此相棖觸。
悁心宿忿兩不解，一乃顛擠死其谷。
我聞爲之久顰蹙，此向期將避煩辱。
不爲傷生事，爭如平地隨流俗。
歎息回頭急出山，始覺全軀已爲福。
餘潤漲龍渠，疏溜連清滻。
助曉遠昏山，浮秋明刮眼。
漁歸別浦閑，鴈下滄波晚。
岸北有高臺，離魂蕩無限。
前秋長安春，今春長安秋。
節物自榮悴，我有樂與憂。
窮閻何卑漏，時燕不見投。
門庭謝過從，蘭萌舒綠柔。
燕託喜廣厦，亦非善是仇。
蘭生靜愈茂，堪將義爲儔。
芳香誠可慕，對之蠲窮愁。
行行太行道，一步三太息。
念厥造化初，春何險此極。
左右無底壑，前後至頑石。
高者欲作天明黨，深者疑斷地血脈。
夜中巖下埋斗杓，日午陰壁風雪號。
攀緣有路到絕仞，四望羣峯合沓如波濤。
忽至逼側處，咫尺顛墜恐莫逃。
嗟乎古昔未開時，隔絕往來人不思。
淳源一破山岳碎，巧心遂去緣嶮巇。
嶮巇不窮甚可畏，悼此二者亡其宜。
天地不自嶮，嶮由人爲之。
彼車摧輪馬傷足，中路勿歎勿慟哭。
世上安塗故有焉，孰使汝行此道軀高軒，喪墜不收宜爾然。
丈夫少也不富貴，胡顔奔走乎塵世。
予年已壯志未行，案上敦敦考文字。
有時愁思不可掇，崢嶸腹中失和氣。
倚官得來太行顛，太行美酒清如天。
長歌忽發淚迸落，一飲一斗心浩然。
嗟乎吾道不如酒，平褫哀樂如摧朽。
讀書百車人不知，地下劉伶吾與歸。
夜分眾諠死，耿耿抱真履。
中君湛以寧，不爲外官使。
七兵乘間入，攻剽勢向圮。
主將不謀陣敵惡，蕩然失守遽藏避。
駭浪奔騰，一刻萬里，紛紛變化無窮已。
俄如獨繭絲，忽復滿天地。
乳虎不受縛，狂龍難馴致。
我思精甲，以扞異類。
邪慝弗萌，元辟復位。
輔以逍遥之至道，爛然光輝照無際。
蜀國天下險，奇怪生中間。
有士賈其姓，抱材東入關。
獻冊叩諫鼓，其言蔚可觀。
願以微賤軀，一得至上前。
掉舌滅西寇，畫地收幽燕。
且云太平久，兵戰無人言。
臣嘗學其法，自集數百篇。
治亂與成敗，密然不可刪。
三獻輒罷去，志屈心悲酸。
將相門戶深，欲往復見攔。
負販冒日熱，引重衝雪寒。
羈苦輦轂下，以圖晨夕餐。
如此三歲餘，夜夜抱膝歎。
義者或賑給，遂復歸巴川。
嗟乎區宇大，此徒亦已緐。
城市與巖穴，隱默孰辨旃。
幸得出自鬻，何惜置末班。
吾相柄天下，處事當幾先。
古之設爵位，蓋欲英雄躔。
次第立名級，不使智慮閑。
稍有才器者，必以祿仕牽。
所患在不出，既出那棄捐。
放蛟入大水，軀虎還深山。
失一故無害，其類莫可攀。
延川未撤警，夕烽照冰雪。
窮邊苦寒地，兵氣相躔結。
主將初臨戎，猛思風前發。
朝笳吹餘哀，疊鼓暮不絕。
淹留未見敵，愁端密如髮。
予聞古烈士，自誓立壯節。
丸泥封函關，長纓繫南越。
本爲朝廷羞，寧計身命活。
功名非與期，冊書豈磨滅。
然由在遇專，醜類易翦伐。
訓士無他才，賞罰在果决。
近聞邊方奏，中覆多沈沒。
罪者既稽誅，功者不見閱。
雖使頗牧生，勇智當坐竭。
或云廟堂上，與彼勢相戛。
恐其立異勳，欻然自超拔。
不知百萬師，寒刮膚革裂。
關中閑誅斂，農產半匱竭。
我欲叫上帝，願帝下明罰。
早令黠虜亡，無爲生民孽。
老狐宅城隅，涵養體豐大。
不知窟穴處，草木但掩藹。
秋食承露禾，夏飲灌園派。
暮夜出旁舍，雞畜遭橫害。
晚登埤堄鳴，呼吸召百怪。
或爲嬰兒啼，或變豔婦態。
不知幾十年，出處頗安泰。
古語比社鼠，蓋亦有恃賴。
邑中年少兒，耽獵若沈瘵。
遠郊盡雉兔，近水殲鱗介。
養犬號青鶻，逐獸馳不再。
勇聞此老孤，取必將自快。
縱犬索幽邃，張人作疆界。
茲時頗窘急，迸出赤電駭。
羣小助呼嗥，奔馳數顛沛。
所向不能入，有類狼失狽。
鉤牙咋巨顙，髓血相潰沫。
喘叫遂死矣，爭觀若期會。
何暇正丘首，腥臊滿蓬艾。
數穴相穿通，城堞幾隳壞。
久縱此兇妖，一旦果禍敗。
皮爲榻上藉，肉作盤中膾。
觀此爲之吟，書以爲警戒。
擬把鉛刀伐丹桂，欲坐眢井攀青天。
排羅嬰兒拒九虎，未若以道干貴權。
地上拾芥亦細碎，掌裏數文猶苦辛。
脫使摘丸下峻坂，未若以財而發身。
彎弓射月落，揮劍决天開。
何言四溟廣，並合不成杯。
託身螟兩睫，卜都牛一毛。
奔馳萬里外，終不出秋毫。
公餗欲成忽覆鼎，銀缾汲絕還沈井。
乳虎咆哮落深穽，青萍一揮斷人頸。
無言以手尋珮環，寒暑迭運雕朱顔。
八駿踏地幾時徧，六龍駕日何年閑。
扁舟迎春色，東下淮楚鄉。
側身風波地，回首英俊場。
顧我本俗材，百事無一長。
濫迹入冊府，舉動初不皇。
乍脫泥滓底，稍見日月光。
峻閣鬰前起，隱嶙天中央。
春風花竹明，曉雨宮殿凉。
溢目盡圖史，接翼皆鸞凰。
明窗置刀筆，大案羅縑緗。
文字雖幼學，鈍庸今廢忘。
不能溫舊習，考古評興亡。
靦顔於其間，汗下如流漿。
徒然日飽食，出入隨羣行。
朝廷比多事，亦合强激昂。
況有詔書在，爛然貼北牆。
奮舌說利害，以救民膏肓。
不然棄硯席，挺身赴邊疆。
喋血鏖羌戎，胸膽森開張。
彎弓射攙槍，躍馬埽大荒。
功勳入丹青，名迹萬世香。
是亦丈夫事，不爲鼠子量。
數事皆不能，徒只飽腹腸。
有如鳧鴈兒，唼喋守稻粱。
歲月今逝矣，齒摇髮已蒼。
於時既無益，自合早退藏。
諸君天下選，才業吁異常。
顧當發策慮，坐使中國强。
蠻夷不敢欺，四海無災殃。
莫效不肖者，所向皆荒唐。
又不耐羞恥，但欲歸滄浪。
濡毫備歌詠，仰首看翱翔。
舟中稍無事，思念益以詳。
恨無一稜田，可以足糟糠。
出處皆未决，語默兩弗臧。
莽不知所爲，大叫欲發狂。
作詩寄諸君，鄙懷實所望。
李生以病廢，東入徂徠峯。
志氣尚突兀，形骸已龍鍾。
男兒生世間，有如絕壑松。
誤爲風雷傷，不與匠石逢。
哀哉千尺榦，摧折似秋蓬。
晚至瓜州渡，擊舟泊西灣。
日落暴風起，大浪得縱觀。
憑凌積石岸，吐吞天外山。
霹靂左右作，雪灑六月寒。
吁嗟至柔物，威壯不可干。
若爲神龍憑，氣勢非一端。
大艦失所操，翻覆如轉丸。
高山雖有路，轍險馬足酸。
居朝號安逸，重祿多憂患。
爭得清靜交，共騎雙翔鸞。
矯翅入赤霄，不見此險難。
奈何蚩蚩眾，共處天壤間。
因知古聖人，立法萬世安。
濟川作舟梁，鑄鼎窮神姦。
朝廷布禮度，粲粲莫可刪。
後來漸破壞，所向行路難。
兇邪得騁志，物命遭摧殘。
視此念古昔，杖藜空盤桓。
去年春雨開百花，與君相會歡無涯。
高歌長吟插花飲，醉倒不去眠君家。
今年慟哭來致奠，忍欲出送攀魂車。
春暉照眼一如昨，花已破蕾蘭生芽。
唯君顔色不復見，精魄飄忽隨朝霞。
歸來悲痛不能食，壁上遺墨如棲鴉。
嗚呼死生遂相隔，使我雙淚風中斜。
吾聞壯士懷，恥與歲時沒。
出必鑿兇門，死必填塞窟。
風生玉帳上，令下厚地裂。
百萬呼吸間，勝勢一言决。
馬躍踐胡腸，士渴飲胡血。
腥膻屏除盡，定不存種孽。
予生雖儒家，氣欲吞逆羯。
斯時不見用，感歎腸胃熱。
晝卧書冊中，夢過玉關北。
皇天稔巨憝，羌虜稽顯戮。
廟算忽小醜，王師數傾衄。
秦民著暴斂，慘慘生意蹙。
賊氣愈張王，鋒銳不可觸。
帷幄監前敗，降心問白屋。
尺詔下中天，公車塞章牘。
策慮盡頗牧，勇决過賁育。
先生胸臆大，經術內自足。
逸韻脫滓塵，素節抱冰玉。
獨恥論兵戰，因時射君祿。
不唯吾志乖，亦使王道局。
放懷但文史，散髮自溪谷。
近臣上薦書，天子渴高躅。
旌帛三及門，不免至京轂。
萬鍾非所好，大議戛鈞軸。
孤鸞入紫煙，網罟安可束。
天風萬里長，沆瀣朝滿腹。
更期下翔集，以爲蒼生福。
高車大馬闐上京，釋曰演者何聲名。
當年余嘗與之語，實亦可喜無俗情。
作詩千篇頗振絕，放意吐出吁可驚。
不肯低心事鎸鑿，直欲淡泊趨杳冥。
落落吾儒坐滿室，共論愨若木陷釘。
賣藥得錢輒沽酒，日費數斗同醉醒。
傷哉不櫛被佛縛，不爾烜赫竈名卿。
數年不見今老矣，自說厭苦居都城。
垂頤孤坐若癡虎，眼吻開合猶光精。
雄心瞥起忽四顧，便擬擊浪東南行。
開春余行可同載，相與曠快觀滄溟。
春陽泛野動，春陰與天低。
遠林氣藹藹，長道風依依。
覽物雖蹔適，感懷翻然移。
所見既可駭，所聞良可悲。
去年水後旱，田畝不及犂。
冬溫晚得雪，宿麥生者稀。
前去固無望，即日已苦饑。
老稚滿田野，斲掘尋鳧茈。
此物近亦盡，卷耳共所資。
昔云能驅風，充腹理不疑。
今乃有毒厲，腸胃坐瘡痍。
十有七八死，當路橫其尸。
犬彘咋其骨，烏鳶啄其皮。
胡爲殘良民，令此鳥獸肥。
天豈意如此，决蕩莫可知。
高位厭粱肉，坐論攙雲霓。
豈無富人術，使之長熙熙。
我今饑伶俜，閔此復自思。
自濟既不暇，將復奈爾爲。
愁憤徒滿胸，嶸峵不能齊。
吳越龍蛇年，大旱千里赤。
尋常秔穄地，爛漫長荆棘。
蛟龍久遁藏，魚鼈盡枯腊。
炎暑發厲氣，死者道路積。
城市接田野，慟哭去如織。
是時西羌賊，兇燄日熾劇。
軍須出東南，暴斂不暫息。
復聞籍兵民，驅以教戰力。
吳儂水爲命，舟檝乃其職。
金革戈盾矛，生眼未嘗識。
鞭笞血塗地，惶惑宇宙窄。
三丁二丁死，存者亦乏食。
寃對結不宣，衝迫氣候逆。
二年春及夏，不雨但赫日。
安得涼冷雲，四散飛霹靂。
滂沱消祲癘，甘澗起稻稷。
江波開舊漲，淮嶺發新碧。
使我揚孤帆，浩蕩入秋色。
胡爲泥滓中，視此久戚戚。
長風卷雲陰，倚柂淚橫臆。
獨坐對月心悠悠，故人不見使我愁。
古今共傳惜今夕，況在松江亭上頭。
可憐節物會人意，十日陰雨此夜收。
不惟人間重此月，天亦有意於中秋。
長空無瑕露表裏，拂拂漸漸寒光流。
江平萬頃正碧色，上下清澈雙璧浮。
自視直欲見筋脈，無所逃遁魚龍憂。
不疑身世在地上，祗恐槎去觸斗牛。
景情境勝返不足，歎息此際無交游。
心魂冷烈曉不寢，勉爲筆此傳中州。
翠嶂環合封白雲，中有蕭寺三爲鄰。
老松偃蹇若傲世，飛泉噴薄如避人。
蒼猿嘯斷夜月古，丹花開徧陽崖春。
盤桓數日不忍去，舟出邪溪猶慘神。
予方居憂艱，胸懷積瘡刺。
昏明走月月，慘慘絕生意。
杜門厭過從，掩耳避時事。
韓子我所佳，招我懃有謂。
城南訪永叔，共可豁蒙蔽。
是時窮陰久，泥淖沒馬鼻。
區區不憚遠，饑渴奔高誼。
永叔聞我來，解榻顔色喜。
殷勤排清罇，甘酸飣果餌。
圖書堆滿牀，措論極根柢。
伊余昏迷中，忽若出夢寐。
劃然毛骨開，精神四邊至。
既歸尚泠然，數日飽滋味。
韓子歎不足，作詩暢情義。
爛如珊瑚鈎，光豔不可閉。
迫余使之和，庶以同氣類。
自顧屯鈍極，出語少姿媚。
抉剔雖强成，徒使腸胃沸。
永叔經術深，爛熳不可既。
雖得終日談，百未出一二。
倉皇逼行役，蕭颯包素志。
不日便乖拆，安能訖精粹。
他年老門牆，君子無我棄。
一夜大雪風喧豗，未明跨馬城南回。
四方迷惑共一色，揮鞭欲進還徘徊。
舊時崖谷不復見，縱有直道令人猜。
低頭搶朔風，兩眼不敢開。
時時偷看問南北，但見白羽之箭紛紛來。
既以脂粉傅我面，又以珠玉綴我顋。
天公似憐我貌古，巧意裝點使莫偕。
欲令學此兒女態，免使埋沒隨灰埃。
據鞍照水失舊惡，容質潔白如嬰孩。
雖然外飾得暫好，自覺面目如刀裁。
又不知胸中肝膽掛鐵石，安能柔軟隨良媒。
世人飾詐我尚笑，今乃復見天公乖。
應時降雪故大好，慎勿改易吾形骸。
久居倦京城，歸心日傾寫。
扁舟理棹楫，已與峻流下。
斷岸如崩山，遠樹若奔馬。
回頭雲間闕，出沒見圖畫。
還家快雖蹔，去國傷以乍。
況我二三友，眷戀數返駕。
前夕南巷堤，昨日東城舍。
論精如可收，意密不見罅。
恍惚夢寐中，蕭然已相捨。
他人所至樂，惟我氣類寡。
迂僻不能鎸，往往自嗟罵。
平生居京都，君輩乃知者。
異鄉孰與言，救謗定不暇。
柔軟眾所佳，佞面誰可借。
中懷百憂集，包釀似葅鮓。
身世苦飄浮，歲月不可把。
後期浩難知，高吟但悲灑。
自古猾者胡與羌，胡羌相連動朔方。
姦謀陰就一朝發，直欲截割吾土疆。
遣使持書至闕下，四方物論如沸湯。
天子仄席旰未嘗，相君日暮猶廟堂。
彥國感慨請奉使，誓將摧折其鋒鋩。
受詔驅馬出都門，都人走觀歎且傷。
猾胡聞風已厭伏，聚聽大議羞亂常。
願如故約不敢妄，脫甲爭獻寶玉觴。
旆旌威遲還上國，所至觀者如傾江。
杖父奔蹶喜出泣，婦女聚語氣激昂。
至尊虛懷坐赭牀，中人催入見未央。
對久赤日下輦道，翠華影轉熏風涼。
歸來堂上拜壽母，賓車塞破甘泉坊。
衣塵未滌又出使，往來絕域如門牆。
已知高賢抱器識，因時與國爲輝光。
不煩一甲屈萬眾，以此可見才短長。
彥國本爲廊廟器，何祗口舌平强梁。
使之當國柄天下，夷狄豈復能猖狂。
秋半收穫登郊原，欹側小屋愁夕眠。
是夜大風拔樹走，吹倒南壁如崩山。
夢中驚起但呼叫，病僕未動徒豗喧。
驅令燃火徧照燎，瓦甓狼藉滿我前。
披衣抱枕欲避去，去此乃是曠野田。
況時風怒尚未息，直恐涇渭遭吹翻。
露坐不免念禾黍，必已刮刷無完根。
六事不和暴風作，嘗聞洪範有此言。
昔時大風禾盡偃，上帝蓋直周公寃。
方今天子至神聖，惟恐臣下辜其恩。
是何此風乃震作，吹盡秋實傷元元。
有能返風起禾者，亦足表異知所存。
至誠皎潔固不昧，時雖今古同乾坤。
煩心思所持，屏事入小閣。
踾撲下塵梁，侈哆張敗笈。
雨爛百數番，蟲食三四筴。
軒昂醉墨鬧，纖悉新書雜。
魚子或破碎，蠶兒尚狎恰。
快心伯長文，跋尾清臣搨。
幼辭反知進，故句時自愜。
墜亡多玩愛，存聚必券帖。
疎密交及戚，前後生與𣩄。
誨束儼父師，寒暑怖兒妾。
謔浪笑忽還，私暱情再接。
愴事涕涔涔，憫時歎𠴲𠴲。
一餉誠寂寞，千里遽會合。
遊心到句甬，開眼見苕霅。
京華歷歷復，節物怱怱涉。
恍爾驚異方，遁去乃幾臘。
回頭厭襞積，舉體覺疲薾。
東閣聊欠伸，夢斷風一颯。
高山扶層巔，下與地盤結。
氣貫不變移，澤枯乃朽裂。
有如善人交，生死兩固節。
語默無異方，黯沮在爲別。
世風隨日儉，俗態逐勢熱。
負予好古心，噓歎星斗滅。
近得鄰幾生，胸懷貯霜雪。
饑渴入詩書，趣向著羈絏。
又與斯人離，先日心破折。
古也當貽言，在子可捫舌。
奈何區區誠，敢以御者說。
器成必刓琢，德潤資澡刷。
安文謾徽墨，古訓乃佩玦。
帝門急豪英，濟物無自孑。
虎豹性食人，智者畜爲戲。
形影本相親，愚夫見而畏。
疑同不疑異，遠哉愚與智。
覽君古風之章句，兩謝不足以下顧。
長江走瀾天外來，共鵠軒風日邊去。
上有致君却敵之良策，下有逍遥傲世之真趣。
惜乎志大名位卑，明珠投闇人疑之。
昔時名價滿天下，此日塞默趨塵泥。
古人但以才術喻富貴，自餘之外胡足思。
公初之道既如此，宜乎窮約而不悲。
媿無玉案報神藻，聊此感激成荒辭。
常羨老萊子，七十親不衰。
颯然雙白鬢，尚服五綵衣。
戲游日膝下，弄物心熙熙。
或時暫僕跌，輒作嬰兒啼。
清朝萬鐘祿，不肯賣片時。
人生有此樂，何暇外慕爲。
伊余生不造，才壯蒼天虧。
搏膺念之子，歎詠形諸詩。
想象且三復，苦血下交頤。
蒼崖六月陰氣舒，一霔淫雨如繩粗。
霹靂飛出大壑底，烈火黑霧相奔趨。
人皆喘汗抱樹立，紫藤翠蔓皆焦枯。
逡巡已在天中吼，有如上帝來追呼。
震摇巨石當道落，驚嗥時聞虎與貙。
俄而青巔吐赤日，行到平地晴如初。
回首絕壁尚可畏，吁嗟神怪何所無。
九夏苦炎烈，入伏氣候惡。
況茲大旱時，其酷甚炮烙。
爭得羿復生，射此赤日落。
欲擘青天開，騰身出寥廓。
狂走無處逃，坐恐肝腦涸。
不如以酒澆，庶可免焦爍。
相呼坐僧居，頃刻釂百酌。
佳瓜判青膚，熟李吸絳膜。
尚嫌味不爽，更與冰雪嚼。
裂耳發浩歌，解顔縱善謔。
逕趨無何鄉，回覺萬事借。
不知余中虛，外冷得所託。
真氣潛遁亡，半夜忽發霍。
嘔洩不暫停，迸筋走兩脚。
初如巨繩纏，忽似秋蚓躍。
委頓體不支，藜牀爲穿鑿。
君言暑飲佳，但得一晌樂。
艱難踰旬時，僅飲數斗藥。
快意事皆然，遺殃慎無作。
窮冬三日雪，旅腸迫枯餓。
不免東郭行，難效袁安卧。
我謁故所宜，君來無乃左。
復貺長句詩，如留萬金貨。
恣睢莫能名，豪橫不可挫。
怒奔時旁出，力翥復下墮。
使人但驚絕，欲斷誰敢作。
況君名家駒，少小聲已播。
丈夫氣剛精，不必在長大。
譬如利錐末，所向物已破。
余資本滯濁，既壯困家禍。
區區走俗格，僅若螘循磨。
詩枯實零丁，文僻又坎坷。
翹然當路人，顧我甚涕唾。
雅意返願交，得無自卑涴。
俛首已內傾，撫躬輒私賀。
無以答高誼，胸中强搜羅。
披豁聊短篇，安足謂酬和。
莞爾當棄投，毋留重吾過。
冠蓋傾動車馬稠，都門曉送李冀州。
冀州綠髮三十一，𧽼𧽼千騎居上頭。
眼如堅冰靦河月，氣勁倢鶻橫清秋。
不爲膏粱所汩沒，直與忠義相沈浮。
干戈未定民力屈，此行正解天子憂。
男兒勝衣志四海，實恥坐得萬戶侯。
斾旌明滅朔野闊，笳鼓凄斷邊風愁。
孤雲南飛莫回首，下有慈親雙淚眸。
自古忠孝不兩立，功名及時乃可收。
眾人刮目看能事，著鞭無爲儒生羞。
孝王有遺墟，寥落千年餘。
今爲太常宅，復此緐華都。
踴甓冠舊丘，西人號浮圖。
下鎮地脈絕，上與烟雲俱。
我來歷初級，穰穰瞰市衢。
車馬盡螻螘，大河乃汙渠。
躋攀及其顛，四顧萬象無。
迥然塵坌隔，頓覺襟抱舒。
俄思一失足，立見糜體軀。
投步求自安，不暇爲他謨。
平時好交親，豈復能邀呼。
舉動强自持，恐爲眾揶揄。
一身雖暫高，爭如且平居。
君子不倖險，吾將監諸書。
眾香愛春發枯荄，我知惟動兒女懷。
天地昏酣醉夢裏，人有爽思皆沈埋。
豈如秋風勁利劇刀劍，刮破天膜清光開。
衰根危蔕埽除盡，辨別松竹并蒿萊。
青娥供霜洗夜月，兼以皓露驅纖埃。
常年此夕或陰晦，今歲澄徹將快哉。
是時呼賓賞此景，漸見照我白玉杯。
清輝向人若有意，徑歷窗戶猶徘徊。
放歌狂飲不知曉，爛熳酌客山岳頹。
時節飄流晦朔轉，已覺九日來相催。
北軒隙地破蒼蘚，带花移得黄金栽。
倒冠露頂坐狂客，擷香咀蕊浮新醅。
最憐小雨灑疎竹，爽籟颯颯吹醉顋。
君時傳詩頗精麗，意苦泥淖不得來。
開緘文采自飛動，欲和但愧頑無才。
久之黽勉强爲答，嫌春愛秋真可咍。
八月天氣肅，萬物日已闌。
庭前兩高桐，夜籟如哀絃。
志士感節物，中夕耿不眠。
起聽抱膝吟，悲烈聲相干。
念此華葉改，想見顔色鮮。
顧人生世間，榮悴理亦然。
豈傷歲月速，愧無功名傳。
少小學文章，出值用武年。
儒官多見侮，敢爲戰士先。
欲棄俎豆事，强習孫吳篇。
迂鈍不可爲，屈曲性亦難。
虛言盜祿食，實又畏上天。
未能追世好，且樂樽酒間。
九日近不遠，同醉黄花前。
不謂花草稀，實愛菊色好。
先時自封植，坐待秋氣老。
類粧翠羽枝，已喜金靨小。
嚴霜發層英，益見化匠巧。
摇凝光豔落，折恐叢薄少。
一日三四吟，一吟三四遶。
賞專情自迷，美極語難了。
得書所賦詩，爛漫感懷抱。
朗詠償此心，清尊爲之倒。
自嗟處身拙，與世嘗齟齬。
至於作文章，實亦少精趣。
低摧朝市間，所向觸謗怒。
夫子興眾殊，琢飾貺佳句。
將然紙上動，讀畢恐飛去。
自覺異平居，恍忽忘世故。
迥如出泥塗，熏滌失臭污。
衣之青霞裾，飲以紫蕊露。
輶軒駕飛黄，蹀躞上夷路。
古貴知者稀，流俗豈足顧。
雅意雖可珍，三復未敢報。
退慚百不堪，尚恐君悔誤。
晚泊野橋下，暮色起古愁。
有士不相識，通名叩余舟。
鏗鏗語言好，舉動亦風流。
自鳴紫囊琴，瀉酒相獻酬。
余少在仕宦，接納多交游。
失足落坑穽，所向逢弋矛。
不圖田野間，佳士來傾投。
山林益有味，足可銷吾憂。
得罪身去國，犯寒挽孤舟。
親友祭我去，乃獨與子遊。
子實飽文義，辭閩入中州。
氣勁恥苟合，半歲爲我留。
我窮不相棄，同載適宛丘。
在困見人情，此意不可醻。
解携春波上，會合知何秋。
白日出高岡，遠野春氣動。
倉鳩鳴相懽，幽草色已弄。
繫舟大何曲，登步目一縱。
逍遥玩物華，所樂與君共。
已忘竄逐傷，但喜懷抱空。
古人負才業，未必爲世用。
吾儕性疎拙，擯棄安足痛。
四顧不見人，高歌免驚眾。
落照滿長河，流水暖沖融。
中有鳧鶩羣，上下隨和風。
捕魚沒淺浦，矯翅入紫空。
嬉遊意自得，肯顧冥冥鴻。
伊余何所適，舟滯數見窮。
十步九暗灘，咫尺不可通。
獠工裂吻噪，捨檝將何從。
巨絙挽屢斷，有如拔山峯。
夕憂寇盜至，蹶弩映岸叢。
徊徨但搔首，歎息無所容。
曾無鳥禽樂，虛在人曹中。
交道今莫言，難以古義責。
錙銖較利害，便有太行隔。
余生性闊疎，逢人出胸膈。
一旦觸駭機，四向盡戈戟。
平生交遊面，化爲虎狼額。
謗氣慘不開，中者若病疫。
遂令老成人，坐是亦見斥。
既出芸香署，又下金華席。
摧辱實難任，官名亦非惜。
罪始職于予，時情未當隙。
今來濠水涯，日夜自羞惕。
高風激頹波，相遇過疇昔。
白璧露肺肝，晴雲見顔色。
乃知天壤間，自有道義伯。
明日又告行，吁嗟四海窄。
長橋南走羣山間，中有雍子之名園。
蒼雲蔽天竹色浄，暖香撲地花氣緐。
飛泉來從遠嶺背，林下曲折寒波翻。
珍禽不可見毛質，數聲清絕如哀禪。
我來踞石弄琴瑟，唯恐日暮登歸軒。
塵紛剝落耳目異，只疑夢入仙家村。
君之襟尚我同好，作詩閎放莫可攀。
高篇絕景兩不及，久之想像空冥冥。
漂流江湖外，負罪氣慘悽。
況聞故人死，驚呼不成啼。
當案舍匕箸，緬懷大河西。
箴言尚在耳，鏗若環珮隨。
志氣凜已失，神魂飄何之。
昔云死者樂，復以生爲悲。
予知達士懷，將以二物齊。
今也果何如，無乃往意迷。
荆棘飽雨露，叢蘭委污泥。
紫鸞忽腸絕，永年賊狐狸。
天理漭難問，我意多乖暌。
哀吟蒼山闊，注目白日低。
不得慟寢門，雪涕江上隄。
吳會括眾山，戢戢不可數。
其間號天平，突兀爲之主。
傑然鎮西南，羣嶺爭拱輔。
吾知造物意，必以屏大府。
清溪至其下，仰視勢飛舞。
偉石如長人，堅立欲言語。
捫蘿緣險磴，爛漫松竹古。
中腰有危亭，前對紺壁舉。
石竇落玉泉，泠泠四時雨。
源生白雲間，顔色若粉乳。
旱年或播灑，潤可足九土。
奈何但泓澄，未爲應龍取。
予方棄塵中，巖壑素自許。
盤桓擇雄勝，至此快心膂。
庶得耳目清，終甘死于虎。
人生交分恥苟合，貴以道義久可要。
薄俗盈虛逐勢利，清風緜邈日已凋。
長吟宇宙獨引領，浩浩萬古與我遥。
安得此身有兩翅，颯然遠舉隨風飆。
近逢公素我同好，厭憤偷俗常鬰陶。
君方調官鎮京口，我以重罪廢本朝。
身雖俱在大江外，不得會合煩相邀。
秋風八月天地肅，千里明迴草木焦。
夕霜慘烈氣節勁，激起壯思沖斗杓。
豈如兒女但悲感，唧唧吟歎隨螳蜩。
擬攀飛雲抱明月，欲踏海門觀怒濤。
念君治所近不遠，江山蟠闢氣象豪。
樓頭陰明變霞霧，檻下日夕鬭蜃蛟。
便將一往刷滯悶，去興草茁不可薅。
呼兒襥衣辦舟楫，一日百里豈憚勞。
君方酒酣亦思我，奔墨紙上爲長謠。
上言風物麗復壯，下述宴集樂且遨。
意我羈愁正無賴，欲以此事相誇招。
此篇筆絕墨未滲，我舟適到范老橋。
古人千里有神會，以茲可信非相遼。
倜然不以窮見棄，曠然不以位自驕。
開緘朗詠毛髮竦，通夕噤痒睫不交。
病膜誰將寶篦刮，痒背恰得仙人抓。
長川奔渾走一氣，巨鎮截嶭上赤霄。
又如陰雲載雷電，光怪迸漏不可包。
驚呼歎伏已不暇，焉敢有意急其高。
却疑欺我老困頓，故作大句來相鏖。
近罹罪辱舌雖在，每避嫌謗口已膠。
更遭掀攪豈不畏，欲取筆硯俱焚燒。
既承嘉命敢無報，將吐復茹移昏朝。
留連日日奉杯宴，殊無閒隙吟風騷。
看君岸幘卷大白，有似巨浸吸百潮。
賓從傾頹尚未厭，直恐潰爛腸與脬。
神迷耳熱眼生纈，嚼盡寶墨狂酲消。
歡流樂極古所戒，不免厭旦潛遁逃。
還家數日却愁寂，夢中猶奉笑與嘲。
强爲短篇答高誼，鄙事軋軋空自撓。
覽之捧腹定絕倒，幸爲投棄無傳抄。
相思復擬往相會，予今豈復如繫匏。
行看雪夜景清絕，更乘逸興飛輕舠。
前歲旅淮楚，去年還上都。
上都一歲內，前後七徙居。
歲暮被重謫，狼狽來中吳。
中吳未半歲，三次遷里閭。
京師重騰移，長物動數車。
江湖亦稍便，一舟樂有餘。
破壞新器皿，散亡舊圖書。
家人頗倦煩，行路亦歎呼。
吾知人之生，天壤乃蘧廬。
其間蹔寄寓，一世還須臾。
縱遊極南北，所歷足自娛。
猶恨苦濡滯，带動摧妻孥。
安得出八極，浩與元氣俱。
仰首羨日月，晨夕苦奔趨。
二物本無情，亦爲氣所驅。
況我有血肉，又生名利區。
手足日不閑，在地無根株。
流宕固宜矣，何必厭道塗。
此身亦外物，安用傷羈孤。
庸人所見狹，但以鄉井拘。
屑屑寸粒食，何異雞在笯。
擬隨犯斗槎，欲上浮海桴。
寄語懷安者，嗟嗟爾何愚。
隆冬雪跨月，度日關門廬。
乘昏氣慘烈，悲風吹江湖。
白鵠翅翼傷，塌然困泥塗。
不入鶬鶊羣，哀鳴憶雲衢。
夕饑乏粒食，浩蕩天地俱。
何時闢重陰，得見白日舒。
陰闇必有鬼，高明者惟天。
鑒應未始忽，冥理有後先。
姦兇喜欺罔，放意快目前。
虎狼嚼生人，自適甘且鮮。
烈士共劍起，忿髮如危絃。
人理已不勝，神報豈泯然。
驚呼徹上帝，灑血透九泉。
捫舌不敢語，咄咄徒自憐。
予心充塞天壤間，豈以一物相拘關。
放然一物無不有，遂得此身相與閒。
上人搆堂號棲心，不欲塵累相追攀。
冷灰槀木極潰敗，雖有善迹輒自刪。
予嘗浩然無所撓，與子異指亦往還。
卷舒動靜固有道，期於達者誠非艱。
荒亭俗少遊，遷客心自愛。
繞亭植梧竹，私心亦有待。
昨朝十騎來，䟃𧽼擁林外。
水禽駭笳鼓，野老瞻車蓋。
公餘喜靜境，賓至因高會。
跋石已行厨，臨流聊褫带。
優游鄙情通，放曠未禮殺。
酒醇引易釂，肉美舉必嘬。
千蹠恣食雞，二螯時把蟹。
開顔閒善謔，傾耳得嘉話。
暮夜歡未厭，裴回意將再。
跋已見懵騰，跨鞍極倒載。
明日尚狂酲，嘉貺不遑拜。
鄙性背時向，處世介且迂。
自固以爲節，人皆指爲愚。
少年宦京邑，與眾頗異涂。
一朝被放棄，漂然落江湖。
江湖信美矣，心迹抑更孤。
永言金閨彥，器識當世無。
機發弦上矢，辯走盤中珠。
高風樂溪山，恥與勢利趨。
殊科二十年，不肯仕京都。
顧我窮悴者，一笑情相於。
日日奉杯宴，但覺懷抱攄。
瓊琚照坐席，內顧瓦礫粗。
未飲心自醉，相對氣已舒。
得忘羈旅憂，蓋以道義俱。
雲間宿古寺，花下招歌姝。
勝境尋已徧，賞心未嘗孤。
璽書趣赴治，候吏擁舳艫。
秋風卷在旆，喧喧指東徐。
郊亭對別酒，我獨增悲吁。
人生大塊間，氣類有萬殊。
賢愚各有合，惟予邈無徒。
君子誤見知，交契若勘符。
一旦又暌索，千里成闊疎。
期君早自奮，佐時發雄圖。
功成速收身，單舸還東吳。
自頭青林下，尊酒相從娛。
神物藏勝地，深林隱蒼峯。
威夷渡淺嶺，愛此泉一鍾。
古今未見賞，荒然草苔封。
公來闢一徑，疏鑿隨指蹤。
揮洗落塵慮，甘涼灑煩胸。
搆亭於其間，四面開軒墉。
名之豐樂者，此意實在農。
使君何所樂，所樂惟年豐。
年豐訟訴息，可使風化醲。
遊此乃可樂，豈徒悅賓從。
野老共歌呼，山禽相迎逢。
把酒謝白雲，援琴對孤松。
境清豈俗到，世路徒衝衝。
盛夏日苦永，解带坐小軒。
對案不能食，揮汗白雨翻。
軋軋過午景，宛轉無由昏。
偃卧一榻上，既覺復夢魂。
恬然世慮寂，時被蒼蠅喧。
睡味勝仙去，忽怳難具論。
晨事如隔日，半雜夢寐言。
人生貴壯健，及時取榮尊。
夏禹惜寸陰，窮治萬水源。
櫛沐風雨中，子哭不入門。
況復庸下者，不出强趨奔。
奈何耽晝寢，嬾惰守壞垣。
念昔年少時，奮迅期孤騫。
筆下驅古風，直趣聖所存。
山子逐雷電，安肯服短轅。
便將决渤澥，出手洗乾坤。
文章竟誤身，大議誰周爰。
捽首下牢獄，殗殗如孤豚。
法吏使除籍，其過祗一飱。
賓朋四散逐，投竄向僻藩。
九虎口牙惡，便欲膏其蹯。
上賴天子明，不使鉗且髠。
此身自流浪，豈能濟元元。
天下無所歸，泛舟旅江邨。
春雨看秧稻，落日自灌園。
殊鄉寡朋友，孰辨石與琨。
卷藏經濟術，强談奉狙猿。
閒困尚有待，不忍沈湘沅。
大暑晝閉戶，一徑惡草緐。
出嫌烏啅噪，行見蛇蜿蜒。
蠹書徒盈篋，濁醪徒盈樽。
談笑誰可共，道義孰與敦。
終日對稚立，千里遠弟昆。
此心既無用，不寢徒自煩。
況茲晝景長，但厭枕簟溫。
北窗無纖風，返見赤日痕。
流光何輝赫，獨不照覆盆。
會當破氛祲，血吻叫帝閽。
爛爾正國典，曠然滌羣寃。
姦讒囚大幽，上壓九崑崙。
賢路自肅爽，朝政不復渾。
萬物宇宙間，共被陽和恩。
前年子漸死，予哭大江頭。
今年師魯死，予方旅長洲。
初聞尚疑惑，涕淚已不收。
舉杯欲向口，荆棘生咽喉。
憶初定交時，後前穆與歐。
君顔白如霜，君語清如流。
予年又甚少，學古眾所羞。
君欲舉拔萃，聲耦日抉搜。
不鄙吾學異，推尊謂前修。
今踰二十年，迹遠心甚稠。
後會國南門，夜談雪滿樓。
青燈照素髮，酒闌氣益遒。
昨君握兵柄，節制關外侯。
予才入冊府，俄作中都囚。
飛章立辨雪，危言動前旒。
時雖不見省，凜凜壓眾媮。
旋聞君下獄，六月送渭州。
渭州舊治所，昔擁萬貔貅。
堂中坐玉帳，堂下森蛇矛。
令嚴山石裂，恩煦春色浮。
釁生無根芽，眾言起愆尤。
返來入狴犴，吏對安可酬。
法官巧追拍，刺骨不肯抽。
削秩貶漢東，驅迫日置郵。
窮途無一簪，百口誰相賙。
諸子繼死亡，清血漬兩眸。
貿然幾喪明，憤苦結不瘳。
君性本剛峭，安可小屈柔。
暴罹此冤辱，苟活何所求。
人間不見容，不若地下遊。
又疑天憎善，專與惡報仇。
二堅潛膏肓，眾鬼來揶揄。
棄局奔南陽，後事得所投。
心膽尚卓犖，精明已彌留。
生平經緯才，蕭瑟掩一丘。
青天自茫茫，長夜何悠悠。
萬物孰不死，死常在嚴秋。
君齒方盛壯，眾期樹風猷。
二邊方橫猾，四海皆瘡疣。
斯時忽云亡，孰爲朝廷憂。
予方編吳氓，日自親鉏耰。
無緣匍匐救，兀兀空悲愁。
時思莊生言，所樂唯髑髏。
物理不可詰，此說誠最優。
一氣破散萬事起，獨有篆籀含其真。
周鼓秦山壞已久，下至唐室始有人。
宗臣轉注得天法，質雖渾厚氣乃振。
人間所存十數處，豐疎異體世共珍。
其中琅邪石泉記，比之他法殊不倫。
鐵鎖關連玉鉤壯，曲處力可持萬鈞。
復疑蛟虯植爪角，隱入翠壁蟠未伸。
近來欲眼苦不賞，惟有風月時相親。
紫微仙人謫此守，此地勝絕舊喜聞。
公餘往觀領賓從，獵獵畫隼摇青春。
遠休車騎步泉側，酌泉愛篆移朝昏。
揮弄潺湲玩點畫，情通恍惚疑前身。
作詩緘本遠相寄，邀我共賦意甚勤。
昨承見教久閣筆，壓以大句尤難文。
高風勝事日傾倒，安得身寄西飛雲。
廢官旅吳門，迹與世俗掃。
構亭滄浪間，筑室喬樹杪。
窮徑交聖賢，放意狎魚鳥。
志氣內自充，藜藿日亦飽。
不圖名利場，有士同所好。
南閩章其氏，傅名字傳道。
清晨闖予門，疎爽見姿表。
大篇隨自出，爛熳風力老。
安敢當所褒，讀之俗驚倒。
開軒延與語，指亦有深到。
半生蹋京塵，識子恨不早。
扶疎珊瑚枝，本不自雕巧。
當珍玉府中，何故委衰草。
秋風還故鄉，無或歎枯槁。
貴富烏足論，令名當自保。
上春遊南峯，出自閶扉西。
崎嶇緣田塍，時又涉狹磎。
午初至峯下，先讀爛古碑。
僧廬頗新鮮，丹青見朝曦。
云昔支公居，石迹有馬蹄。
踰嶺到天平，上觀石屋危。
蒼壁瀉白泉，對之已忘疲。
西巖列窗戶，玲瓏漏斜暉。
嵌然似餖飣，人力安可施。
朝餐下木瀆，市物俗所宜。
琴臺昔嘗遊，回首憶舊題。
南向又渡嶺，盤屈麋鹿蹊。
摺身趨寶華，未到聞法鼙。
松間見廣路，平如隱金鎚。
寺壓兩山脚，三面張屏幃。
夜闌宿虛堂，清甚無夢思。
西南登堯峯，俗云堯所基。
洪川不能沒，上有萬眾棲。
中道舍籃輿，從者亦汗衣。
關陸巧步趨，健馬莫可追。
自傷幹軀大，兩股酸不隨。
巖雨灑磴滑，惟賴枯筇支。
四顧物象殊，雖困强自持。
竹木互支撐，小閣架險梯。
凌晨過橫山，蹴蹋雲霞低。
身如插翅翼，下見鴻鵠卑。
却視眾壑林，密若薺麥齊。
童童或行列，改春發綠翠姿。
一方紺碧瓦，樓殿貼地飛。
右顧萬頃湖，東與天相迷。
日炙白煙開，風驅銀山移。
旁過折腰塔，鐵輪盡顛墮。
近爲震霆拔，火烈瓦甓糜。
未知天之意，摧此將何爲。
迤邐瞰薦福，愛此路側池。
清無一點塵，蝦魚潛琉璃。
寶積仰修竹，整如翠羽旗。
稜伽屋老朽，舊聞傳者非。
北渡千丈橋，柱裊闌傾敧。
攬衣俯而趨，愁爲溪風吹。
遇勝輒自留，仰嘯巾屢遺。
永言喜謔浪，把酒先嘻嘻。
子履閱奇怪，瞪視惟嗟咨。
及還城中居，城人殊未知。
自疑身被留，蹔此夢寐歸。
紛然著鄙事，奔走爭自私。
向者却是夢，反復又自疑。
神明日夜往，內顧行者尸。
何由擺塵坌，榮辱兩莫期。
清泉與白雲，終老得自怡。
九河巨流凍長山，山高微黯石色頑。
沙籠如煙吐朱灣，中天撾鼓雲垂關。
壺炙不溫乳烏死，城上琴聲愁九子。
羅暮翻風花滿波，玉麈灑窗濕明綺。
獸角消紅犀鳳乾，縷生篆字香盤盤。
坐聆翰音拂南極，馳念疆場中已酸。
欲决沈雲叫陰帝，虜滅不使天下寒。
賤生罹兇喪，日與死亡逼。
羈孤困猜嫌，動步畏蛇蜮。
之子脫俗情，平生未相識。
足繭千里來，顧我喜顔色。
衣裘風霜凋，顔髮塵土蝕。
開席揖之坐，意勤語腷塞。
徐徐動辭氣，突兀露胸臆。
紺囊出文章，發覆見寶璧。
自羞無所有，曷以報相德。
告行東風前，花草正狼籍。
又無一尊酒，澆沃慰遠客。
扁舟下長淮，企立空歎息。
人在天壤間，共爲氣軀逐。
歲月自崩奔，冉冉若轉轂。
榮樂隨雲煙，凋零共草木。
亨屯固常物，達者安可速。
奈何此軀骸，未免混世俗。
前年奔大兇，況復墮手足。
零丁旅山陽，逐熟聚衰族。
相逢眼盡白，閉戶甘退縮。
左丞鎮景亳，相去路重復。
數遣令子來，十里弔荼毒。
子華勇此行，東下甚匍匐。
入門未及言，相向且慟哭。
嗟我顔色枯，鬚蒼鬢又禿。
相別始踰年，世事何反覆。
晤言出世表，但覺白日速。
勘書春雨靜，煮藥夜火續。
襟懷兩澄澹，炯炯抱明玉。
時苦外物喧，又嗟別期促。
和風送歸帆，盎動淮氣綠。
早寄別後篇，微吟慰孤獨。
沈沈滄淮口，植木限眾流。
啟閉固有時，出納千萬舟。
眷予懷抱昏，羈別相牽鉤。
觀此巨派注，頗覺滯悶瘳。
喧豗怒霆起，始駭久不收。
既前目眩轉，足縮不敢留。
朔雪下噴薄，散爲白霧浮。
上懸赤油幕，旁斷縹玉旒。
恐激地軸轉，人有魚鼈憂。
驚嗟勢力壯，孰謂此物柔。
吾思作至監，實以處上游。
又欲接之口，沃蕩胸中愁。
俄然漸枯涸，哮爾空泥溝。
渟滀既因人，開洩豈自由。
立間見底裏，咄哉爲爾羞。
孤峯湧滄江，突兀臺殿積。
驚波四面起，日夜走霹靂。
陰壑滀風雲，陽厓產金碧。
離披萬年樹，根抱太古石。
修廊圍峻閣，窈窕壓山脊。
寶像浮海來，珠纓冷光滴。
叩闌見黿鼉，揚首意自得。
偃蹇互出沒，日此飽餘食。
又有翠羽禽，羣飛喜賓客。
口銜紺蔕花，近我若相識。
開軒心曠絕，上下無異色。
氣象特清壯，所覽輒快適。
予心本高灑，誤爲塵土隔。
不知人間世，有此物外迹。
落日將登舟，低回空自惜。
紺油幙見黄金鉤，貝璣磊落澄不流。
紛紛媚影動波上，的的遠勢橫沙頭。
前山漸昏漁唱息，唯有疎葦吟窮秋。
予方弭檝對此景，時欲乘興長夜遊。
青蛾蕩槳忽遠至，雖有雅約猶嚬羞。
綵舟鮮明四窗闢，蘭酎辛滑嘉賓留。
歌餘清冽貫眾耳，笑動姿采生香㡚。
玉盤膾鱸光一色，飣簇殽核隨所搜。
河斜參倒氣逾治，我起飲子子必酬。
共知此會不易得，邂逅得此難再求。
區區才知自勞役，擾擾塵俗多悲憂。
已醉更歌更起舞，明日分散空離愁。
濯濯桂枝郎，尉邑上攜李。
青衫未足榮，蘭衣應自喜。
威聲入萑蒲，吟思發山水。
美才仕云初，令聞當日起。
新秋積雨後，夜聞蚯蚓聲。
似爭絡緯緐，不讓蟋蟀清。
嗟爾微陋物，身與土壤并。
藐然本無心，天時使之鳴。
空庭雜槀木，亦能感人情。
老蛟蟄污泥，寂默不自驚。
一旦走霹靂，飛雨洗八紘。
幽蟠孰可聞，自有濟物誠。
歲若弗大旱，此志豈妄行。
君家有虛亭，跨澗復面山。
泉聲碎環玦，清繞窗戶間。
潛鱗俯自釣，佳樹坐可攀。
我思醉其上，與子開塵顔。
微吟對一枰，放此白日閒。
修水崩騰落雲端，傾入羣山自縈轉。
山回水抱三百里，邑號西安俯千磵。
四時夾磵花濛濛，數步行人不相見。
但聞千珂萬馬橫陣來，石激驚湍自相濺。
忽然瀰漫爲平川，遠近人家壓清淺。
其間有亭號佚老，山水之間爲勝選。
黄氏有子樂其親，締葺之勤由富善。
蓋憂高年厭家事，力營此地欲自遣。
親意雖知風物嘉，豈若有子常在眼。
君胡飄飄事遠遊，手龜面黎兩足趼。
故鄉不到已踰年，又非跼蹐牽仕宦。
何如輕舟早還家，日對白雲奉遊宴。
東風摇江波，碧草日夜芳。
藹藹春物歸，遊子思故鄉。
黄生士林華，志業收精剛。
步虎南山隈，氣立人獸旁。
不步受羈轡，但欲插翅翔。
顧亦念所親，歸心劇風檣。
想當舍檝初，喜氣充門牆。
晨昏奉顔色，以時薦豆觴。
雖享萬鍾祿，此樂不可償。
予家白日下，偶來戀滄浪。
因君江上別，撩我歸興長。
滁州信至詫雙石，云初得自菱水濱。
長篇稱夸語險絕，欲使來者不復言。
畫圖突兀亦頗怪，張之屋壁驚心魂。
麒麟才生頭角異，混沌雖死竅鑿存。
琅邪之郡偏且僻，得石固可駭眾觀。
予嘗飛帆入震澤，窮探異境登龜黿。
居民百戶石爲業，日夜采琢山不貧。
山前森列戰白浪，猶似萬百鐵馬羣。
雨昏浪打歲月古，千株萬穴僵復奔。
自嗟才力本衰弱，安敢抵敵爲之文。
況茲出產極易致，鄉俗見慣不甚尊。
彼以至少合貴重，胡爲久棄如隱淪。
偶逢積識見獎拔，眾目今乃稱奇珍。
百人擁持大車載，城市觀走風濤翻。
立於新亭面幽谷，共爲澡刷泥沙痕。
凉泉下照嘉樹陰，翠影澄澹留煙雲。
褒以篇章繪縑素，積歲汨沒一旦伸。
苟非高賢獨賞激，終古棄卧於窮津。
世人愛憎逐興廢，使我吟歎傷精神。
此邑有頂山，下潛子母虯。
其子去爲雨，以救鄉人憂。
前擘窮峯開，化出百丈湫。
後因號破山，致祠獻庶羞。
歲來省其母，風雹六月秋。
煙雲騰蹋去，不復經月留。
邑民賴其靈，雖旱歲有收。
因成兩佛宇，幽邃號勝遊。
磵泉走鸞車，松桂擁石樓。
夜堂人噤滲，陰壁風颼飀。
近年返暴雨，頗亦傷田疇。
老農務祈禱，梵唄日不休。
常爲釋徒利，乃作生民讎。
嗚呼二虯者，其說何悠悠。
日月行上天，下照萬物根。
向之生榮背則死，故爲萬物生死門。
東西兩交征，晝夜不蹔停。
胡爲虢山石，留此皎月痕常存。
桂樹散疎陰，有若圖畫成。
永叔得之不能曉，作歌使我窮其原。
或疑月入此石中，分此二曜三處明。
或云蟾兔好溪山，逃遁出月不可關。
浮波穴石恣所樂，嫦娥孤坐初不覺。
玉杵夜無聲，無物來擣藥。
嫦娥驚推輪，下天自尋捉。
繞地掀江蹋山岳，二物驚奔不復見。
留此玉輪之迹在青壁，風雨不可剝。
此說亦詭異，予知未精確。
物有無情自相感，不間幽微與高邈。
老蚌向月月降胎，海犀望星星入角。
彤霞爍石變靈砂，白虹貫巖生美璞。
此乃西山石，久爲月照著。
歲久光不滅，遂有團團月。
寒輝籠籠出輕霧，坐對不復嗟殘缺。
蝦蟇縱汝惡觜吻，可能食此清光沒。
玉川子若在，見必喜不徹。
此雖隱石中，時有靈光發。
土怪山鬼不敢近，照之僵仆肝腦裂。
有如君上明，下燭萬類無遁形，光豔百世無虧盈。
雙塔老師古突兀，索我瑶琴一揮拂。
風吹仙籟下虛空，滿坐沈沈竦毛骨。
按抑不知聲在指，指自不知心所起。
節奏可盡韻可收，時於疎澹之中寄深意。
意深味薄我獨知，陶然直到羲皇世。
曲終瞑目師不言，忽言昔常奉至尊。
祥符天子政多暇，詔求絕藝傳中閽。
紫宸仗退霜日紅，隨鞭入對蓬萊宮。
平戎一弄沃舜聰，貂璫壁立亦動容。
紫蘭之袍出禁府，聲華一日千門通。
今來老病卧澤國，賞音不遇前事空。
一雙玉鶴天上飛，人間但見枯死桐。
幸逢寶器愜心手，因聲感舊涕灑胸。
顧我踟躕不忍去，將行更欲留悲風。
新安道中物色佳，山昏雲澹晚雨斜。
眼看好景嬾下馬，心隨流水先還家。
步頭浴鳧暖出沒，石側老松寒交加。
懷君覽古意萬狀，獨轉澗口吟幽花。
白石太古水，蒼厓六月冰。
昏明咫尺變，身世逗留增。
橋與飛霞亂，人間獨鳥升。
風泉冷相搏，樓閣暮逾澄。
反覆青冥上，躋攀赤日稜。
唄音充別壑，塔影弔寒藤。
仙掌挂太一，佛壇依古層。
巖喧聞鬭虎，臺靜下饑鷹。
晴檻通年雨，濃蘿四面罾。
日光平午見，霧氣半天蒸。
潭碧寒疑裂，鐘清遠自凝。
陽陂冬聚筍，陰壁夏垂繒。
有客饒佳思，高吟出遠凭。
雄心翻青裏，遠目著軒騰。
岑寂來清夜，沈冥接定僧。
宿猿深更杳，落木靜相仍。
松竹高無奈，煙嵐翠不勝。
甘酸收脫實，坳隩布清塍。
北野才沈著，南天更勃興。
恣睢超一氣，黤黕起孤鵬。
並澗寒堪摘，看雲重欲崩。
行中向背失，呼處下高應。
庭樹巢金爵，樵兒弄玉繩。
斷香浮缺月，古像守昏燈。
乳管明相照，莎髯綠自矜。
深疑嘯神物，㩻欲敵殽陵。
俯仰孤心撓，回翔百感登。
畫圖風動壁，詩句涕霑膺。
歲月看流矢，心腸劇斷絙。
追攀初有象，悲憤遂相乘。
故賞知無遁，遺靈若此憑。
依然忍回首，愁絕下崚嶒。
痛矣真源喪，紛紜物象來。
水輪今若此，此事亦宜哉。
上下車交輻，周旋斗轉魁。
咸淵日微墮，仙窟月初開。
旁柅從爲用，垂絙重亦回。
枘多初不曉，機密暗相該。
圃外滄浪洩，庭間霹靂摧。
玉飛千仞表，纓挂九泉隈。
翻覆殊難定，牽連巧自媒。
建瓴今比速，抱甕此相哀。
平眡曾無覺，深窺遂可猜。
團團釋子壁，軋軋雁王臺。
解見陶埏運，寧觀將轂推。
造端原有發，汲用始知材。
本異道家意，定遭怡士咍。
轉圓非雅具，欹器有深災。
持滿忘前監，相傾自下催。
流風無以復，視此一裴回。
踴甓皇都壯，盤基紫宙雄。
山河供遠目，簷戶發高風。
梯險三休上，輪開一氣中。
門當谷子午，影落陌西東。
韻鐸翻天籟，危觚駐夕紅。
仙聆悲下俗，仰面識長空。
絕若神擠至，深疑壑暗通。
人寰如蟻垤，身世甚秋蓬。
歎息興亡地，沈吟製作工。
清思抱明月，狂欲把飛鴻。
去矣登臨興，巍乎是造化功。
凉襟當爽塏，幽意入鴻濛。
頭角峯如揖，丹青樹不同。
城郭回迤邐，閣殿失穹隆。
可使孤懷放，胡爲萬恨然。
何當得壯士，提取出塵籠。
有客自遠方，來以二字說。
穆子病疾初，家事巨細缺。
鄰人苦其求，醫師久以决。
案杯小大空，布被旁午裂。
餘喘尚能鼓，老憤知已結。
目凄望羊泓，髭斷反蝟茁。
憂酸繫餘生，嗥嘑留永訣。
語妻後日計，書策未可徹。
教子勤誦讀，時命不復說。
吾屬何流離，眾人方草竊。
凌子久道路，十口著羈紲。
拾稆重江間，正值大饑節。
既無裹飯交，疾走繼粗糲。
又無執飲人，及時沃枯竭。
惜哉損天命，痛焉在親絰。
帝胡生爾身，世復稱其傑。
胸伏氣萬丈，腸貯怨百折。
艱難汨風波，顦顇墮霜雪。
久僕勤龍鍾，弱女癡蹩躠。
文隨寒餓空，道與煙燄滅。
魂兮竟何歸，去矣不得別。
中府豈無財，莫濟醫藥切。
太倉豈無粟，莫解腹腸熱。
天子聖在上，海內清欲澈。
伊人胡不官，既死安得活。
朝青與暮紫，神喜天不軋。
昂車與怒馬，門滿道不絕。
之子苟閒廁，斯民迺饕餮。
高亢世弗親，方嚴鬼所掣。
敢言才足珍，寧免否來齧。
思潛淚輒抽，慘舊面成耋。
舉目此牢落，側身今鄙媟。
箴言耳空虛，險論口卼臲。
作詩告石梁，聊以慰寒骨。
大荒孟冬月，末旬高舂時。
日腹昏盲倀，風口鳴嗚咿。
萬靈困陰戚，百植嗟陽衰。
濃寒有勝氣，天凍無敗期。
六指忽摇拽，羣蹠初奔馳。
丸銅落蟾吻，始異張渾儀。
列宿犯天紀，預念漢志辭。
民甍函鼓舞，禁堞强崩離。
坐駭市聲死，立怖人足踦。
坦途重車僨，急傳壯馬敧。
陵阜動撫手，礫塊當揚箕。
停污有亂浪，僵木無靜枝。
眾喙不敢息，沓嶂驚欲飛。
踊塔撼鐸碎，安流蕩舟疲。
倒壺喪午漏，顛巢駭眠鴟。
居人眩眸子，行客勞髑兒。
南北頓儵忽，西東播戎夷。
四鎮一毛重，百川寸涔微。
斗藪不如大，軒幹主者誰。
共工豈復怒，富嫗安得爲。
寧無折軸患，頓易崩山悲。
眾蟄不安土，羣毛難麗皮。
驚者去靡所，仆或如見擠。
轟雷下檐瓦，決玉傾倉粢。
雙顛太室吻，四躍宸庭螭。
萬宇變旋室，百城如轉機。
念此大災患，必由政瑕疵。
勝社勇厥氣，孤陽病其威。
傳是下乘上，亦曰尊屈卑。
夫惟至靜者，猶不可保之。
況乃易動物，何以能自持。
高者恐顛墜，下者當鎮綏。
天戒豈得慢，肉食宜自思。
變省孽可息，損降禍可違。
願進小臣語，兼爲丹扆規。
偉哉聰明主，忽遺地動詩。
陰霜策策風呼虓，羌賊膽開兇燄豪。
赤膠脆折乳馬健，漢野秋穟黄雲高。
驅先老尩伏壯黠，裹以山壑鬼莫招。
烽臺屹屹百丈起，但報平安摇桔槹。
喜聞羸師入吾地，主將踴躍士惰驕。
神鋒前揮擁勝勢，橫陣立敵俱奔逃。
不知餌牽落檻穽，一麾發伏如驚飆。
重圍八面鳥難度，相顧無路惟青霄。
地形窄束甲刺骨，眥裂不復能相鏖。
棄兵衮衮今不殺，部曲易主無纖囂。
慟哭皇天未厭禍，空同無色勁氣消。
狂童得志賤物命，隴上盤馬爲嬉遨。
蒼皇林間健兒婦，翦紙瀝酒呼嗸嗸。
將軍疾趨占葬地，年年載柩爭咸崤。
朝廷不惜好官爵，絳蠟刻印埋蓬蒿。
三公悲吟困數敗，車上輕重如鴻毛。
白衣壯士氣塞腹，憤勇不忍羞本朝。
重瞳三顧可易得，亮輩本亦生吾曹。
窮居哀勞厭咄咄，歲月奔激朱顔凋。
當年請行大明下，今日頹墮思南巢。
陽羨溪光逗蒼玉，尺半健鯽煙中跳。
便欲買田學秧稻，不復與世爭錙毫。
奈何三世奉恩澤，肯以軀命辭枯焦。
以知出處繫大義，一飯四顧情如燒。
賀蘭磨劍河飲馬，頸繫此賊期崇朝。
歸來天下解倒掛，玉色藹藹宸歡饒。
筆傾江河紙雲霧，歎傾天業包陶姚。
江淮經歲旱，春暮忽然雨。
亂點踰廣津，散灑入原土。
萬物氣稍蘇，厲妖莫能聚。
羣山洗故塵，紫翠坐可數。
昏如籠纖紗，媚若隱紺縷。
碧瓦南崦中，重疊出迥覩。
扁舟凌空飛，白鳥入煙舞。
遥林動新滋，顔色若可取。
碧草弄微芳，低昂欲來語。
緐聲過沙頭，上下謳啞櫓。
濃澹新畫成，快愜久病愈。
念此時多虞，豈得歲少阻。
焦心閔疲農，虛口待香稌。
縣吏事兇貪，氣若解縛虎。
惟於縱誅斂，乃能奮怒武。
青天雖云明，疑不照艱苦。
此時忽霶霈，知有神物主。
不然諸蒼生，性命委草莽。
本蹷邦豈寧，皮去毛安附。
歌此告巨公，行當視前古。
八月銀河好，天高夜自明。
樓臺通迥意，風露得餘清。
幾爲浮雲亂，都宜小雨晴。
離人强回首，耿耿邈無情。
憶向江東太守園，猗猗甘樹蔽前軒。
風摇玉蕊霏微落，霜發金衣委墜緐。
枕畔冷香通醉夢，齒邊餘味滌吟魂。
天彭路遠無因得，猶賴君心記舊恩。
洛陽宮殿鬰嵯峨，千古榮華逐逝波。
別殿秋高風淅瀝，後園春老樹婆娑。
露凝碧瓦寒光滿，日轉觚稜暖豔多。
早晚金輿此遊幸，鳳樓前後看山河。
維帝私明哲，遥遥世可論。
風流擅南國，文采續高門。
才美趨賢路，名雄出帝閽。
雍容初入幕，烜赫已開藩。
黠吏腹心潰，疲民襦袴溫。
讞刑曾攬轡，按俗亦飛軒。
倚注宸襟切，淹回物論喧。
朔區官益峻，憲府望彌尊。
除弊朝之急，于時孰肯言。
議高心不撓，補外眾爲冤。
西雍新恩重，中臺故事存。
政行殊有體，化洽密無痕。
尺詔來丹扆，雙符換太原。
具裝明晚野，大旆卷朝暾。
惠愛留關輔，風威入塞垣。
安車行急召，想望慰元元。
幾年塵土客京華，一日春乘犯斗槎。
夢好夜歸全蜀道，眼明朝宴上林花。
白頭佐邑非爲晚，藍綬還鄉亦可誇。
況有雄圖看悟主，莫傷孤宦向天涯。
區區黠虜敢狂呼，遣使峨冠謁上都。
輒出封章辭國命，妄傳聲勢困軍須。
閉之塞漠爲良策，啖以民膏是失圖。
淳俗易摇無自撓，每聞流議一長吁。
虛堂吏事稀，吟卧欲忘機。
窗靜蜂迷出，簾輕燕誤飛。
煩心傾晚簟，倦體快風衣。
更想霜雲外，同君看翠微。
人云之子賢，文采出巴川。
失意聲名在，還愛歲月遷。
離懷春色裏，歸路夕陽邊。
無廢青箱學，窮愁古亦然。
人言春雨好，更好晚來晴。
樹色通簾翠，烟姿著物明。
得泥初燕喜，避弋去鴻輕。
誰見危欄外，斜陽盡眼平。
維神祚炎曆，發藴復含靈。
嶷爾爲人瑞，居然出相庭。
舜門登夙望，韋氏繼先經。
積學方開隩，當官已發硎。
純誠貫白日，闊步上青冥。
才力回元氣，胸懷納四溟。
八荒歸富壽，萬象染丹青。
懇牘辭魁柄，開藩密帝扃。
碧旌油重潤，蒼佩玉明熒。
輿望知難轉，王心幾不寧。
西羌動妖孽，秦塞困羶腥。
羽奏飛關路，兜烽照濁涇。
裴公辭激烈，袁相涕飄零。
天爲移文象，人思奉典型。
歡謠塞歸路，召節下宸廷。
勝算劇破竹，威聲如走霆。
折衝千里定，指畫眾心醒。
大議虛懷納，訏謨前席聽。
玉關收舊地，廟鼎續新銘。
復聳巖巖石，增輝兩兩星。
川源流盛美，岳鎮敵長齡。
有客慙才薄，區區詠德馨。
有客論時事，相看各慘然。
蠻夷殺郡將，蝗蝻食民田。
蕭瑟心空遠，徘徊志自憐。
何人同國恥，餘憤落樽前。
昔帝龍驤後，因池大此宮。
蕭笳疊終日，旌仗展無窮。
繪塑神靈集，飛潛爪角雄。
陰軒常隱霧，暗堵亦含風。
巨盜來移國，天王遽避戎。
蒼黄狩巴蜀，倏忽陷河潼。
閣殿回看遠，塵氛久見蒙。
歸來故基在，不與往時同。
疊瓦煙間碧，新蕖露下紅。
波春蕩初月，沙晚發悲鴻。
世變今無復，人愁杳莫終。
樹穿瑶甃裂，碑碎玉樓空。
九曲皆遺石，諸王祗斷蓬。
興亡何足問，一一夕陽中。
昔也衣裾已化塵，驅車今去涉驚津。
淮天蒼茫背殘臘，江路逶迤逢舊春。
時有飄梅應得句，苦無蒸酒可霑巾。
歸來莫戀溪山勝，楓鬼揶揄解笑人。
廟貌空山裏，垣頹入逕斜。
尚應名竹素，不復祭牲豭。
木暗鴞呼鬼，庭荒雀啅虵。
有靈從寂寞，慎勿學兇邪。
不爲人間意，居然節物清。
銀堂通夜白，金餅隔林明。
醉客尊前倒，棲烏露下驚。
悲歡今古事，寂寂墮荒城。
驅車長道久塵勞，一宿清宮醒骨毛。
古檜有風天自籟，石壇多露鶴爭嗥。
星河耿耿秋還迥，棲觀澄澄夜更高。
吟對疎鐘俗機盡，已疑身世屬仙曹。
行穿翠靄中，絕澗落疎鐘。
數里踏亂石，一川環碧峯。
暗林麋養角，當路虎留蹤。
隱逸何曾見，孤吟對古松。
下馬陵頭草色春，我一懷古一霑巾。
陵邊又有纍纍冢，應是當年取酒人。
在昔朝元日，千門動地來。
方隅正無事，輔相復多才。
仗下簪纓肅，天中繖扇開。
皇威瞻斗極，曙色辨崔嵬。
赤案波光卷，鳴梢殿尾回。
熊羆驅禁衛，雨露覆蘭臺。
橫賜傾中帑，窮奢役九垓。
只知營國用，不畏屈民財。
翠輦還移幸，旻天未悔災。
羣心爭困獸，回首變寒灰。
曾以安無慮，翻令世所哀。
行人看碧瓦，獨鳥下蒼苔。
雖念陵爲谷，遥知禍有胎。
青編遺迹在，此地亦悠哉。
雄心雖蓋世，竟亦棄羣臣。
役重傾天下，時危啟聖人。
石麟空舉首，銀海罷流春。
隴闕今無復，應深行路塵。
社曲東邊風物幽，我來繫馬獨淹留。
門前翠影山無數，竹下寒聲水亂流。
酒壓新塵常得醉，花開番次不知秋。
主公堆案縈官事，早晚歸來今白頭。
驅馬山前訪古蹤，僧居蕭灑隔塵籠。
遶庭石鼈谷間水，入戶鳴鴟堆上風。
無限老松秋色裏，數聲疎鐸月明中。
村雞坐聽三號徹，去去前朝氣味同。
危構岧嶤出太虛，坐看斜日墮平蕪。
白煙覆地澄江闊，皎月當天尺璧孤。
疎磬悲吟來竹閣，青燈寂寞照吟軀。
老僧怪我何爲者，說盡興亡涕淚俱。
蘭臺舊漫郎，爲邑上瞿唐。
地僻風煙古，公餘日景長。
江聲通白帝，山勢入青羌。
落筆多佳句，時應滿錦囊。
晚色微茫至，前山次第昏。
羸牛歸徑遠，宿鳥傍檐翻。
盤喜黄粱熟，杯餘白酒渾。
田家雖澹薄，猶得離塵喧。
春暮曾無屬物心，野行聊得據鞍吟。
路經廢苑情通古，水遶蒼山意共深。
殘日花間浮暖豔，斷雲樓外卷輕陰。
騷人自昔傷鶗鴂，休苦風前送好音。
嫉惡曾收柱後冠，淹淪今未復榮班。
青雲失路初心遠，白雪盈簪壯志閑。
廄馬尚嘶驄奮迅，篋衣猶曝繡斕斑。
風流縣尹多才思，時寄篇章與解顔。
朝野蔚多士，衮然良可羞。
伊人秉直節，許國有深謀。
大議摇巖石，危言犯采旒。
蒼黄出京府，憔悴謫南州。
引黨俄嗟尹，移書遽竄歐。
安慙言得罪，要避曲如鉤。
郢路幾束馬，荆川還泝舟。
傷心眾山集，舉目大江流。
遠動家公念，深貽壽母憂。
橫身罹禍難，當路積仇讎。
衛上寧無術，亢宗非所優。
吾君思正士，莫賦畔牢愁。
溽暑倦幽齋，縱橫書亂堆。
風多應秀麥，雨密不黄梅。
乳燕並頭語，紅葵向背開。
吟餘晴月上，凉思入尊罍。
院僻簾深晝景虛，輕風時見動竿烏。
池中綠滿魚留子，庭下陰多燕引雛。
雨後看兒爭墜果，天晴同客曝殘書。
幽棲未免牽塵事，身世相忘在酒壺。
別院深深夏簟清，石榴開遍透簾明。
樹陰滿地日當午，夢覺流鶯時一聲。
浩蕩清淮天共流，長風萬里送歸舟。
應愁晚泊喧卑地，吹入滄溟始自由。
先君所乘馬，其色白於銀。
磊落龍之種，權奇世共珍。
獨嘶如想望，久步見精神。
方目照代夜，拳毛刷渭津。
鬣寒如擁浪，蹄駃不驚塵。
潦倒已伏櫪，蒼黄仍借人。
俄傳弊帷信，無復錦蒙親。
倚棹思神駿，蕭然淚灑巾。
曾隨使旆此東歸，日日登臨到落暉。
疇昔侍行猶總角，如今重過合霑衣。
窺魚翠碧忘形坐，趁伴蜻蜓照影飛。
風物依然皆自得，歲華飄忽賞心違。
京口古雄處，昔年嘗此過。
風流看石獸，人事共江波。
河轉路疑盡，日斜山更多。
城樓鬰天半，回首恣吟哦。
寺古名傳唐相詩，三伏奔迸予何之。
雲山相照翠會合，殿閣對走凉參差。
清泉絕無一塵染，長松自是拔俗姿。
二邊羌胡日鬭格，釋子宴坐殊不知。
東出盤門刮眼明，蕭蕭疎雨更陰晴。
綠楊白鷺俱自得，近水遠山皆有情。
萬物盛衰天意在，一身羈苦俗人輕。
無窮好景無緣住，旅櫂區區暮亦行。
氣象清雄天與鄰，世間不合有埃塵。
擬將累句酬佳景，只恐江山解笑人。
密樹重蘿覆水光，珍禽無數語琅琅。
驚帆瞥過如飛鳥，回首風煙空斷腸。
當年共醉此橋邊，道舊狂歌至暮天。
得句旋題新竹上，移舟還傍亂花前。
君埋塵土骨應化，我逐風波心欲燃。
落日長號感人事，沙頭寂寞上漁船。
畫鷁低飛湖水平，高低樓閣滿稽城。
人遊鏡裏山相照，魚戲空中日共明。
盡是荷風香不斷，忽逢溪雨氣尤清。
籃輿却上蘭亭步，猿鳥雲蘿伴此行。
杳杳波濤閱古今，四無邊際莫知深。
潤通曉月爲清露，氣入霜天作暝陰。
笠澤鱸肥人膾玉，洞庭柑熟客分金。
風烟觸目相招引，聊爲停橈一楚吟。
鑑湖盡處眾峯前，寺古蕭疎水石間。
殿閣北垂連禹廟，松筠東去入稽山。
坐中巖鳥自上下，吟久溪雲時往還。
我厭區區走名宦，未能來此一生閑。
公自登臨闢草萊，赫然危構壓崔嵬。
凉翻簾幌潮聲過，清入琴尊雨氣來。
疇昔江山何處好，生平懷抱此中開。
東南地本多幽勝，此向東南特壯哉。
支肘聽潮聲，喧豗久未停。
隨風過漁浦，伴月出滄溟。
鰌穴浚時滿，胥神果有靈。
連天卷雲霧，徹曉下雷霆。
捨檝游心倦，憑闌醉魄醒。
誰窮造物意，擬訪酈元經。
長風天外來，十幅健帆開。
仰首飛雲合，牽心翠竹回。
閑觀水知性，靜與睡爲媒。
始覺揚舲快，疲駑亦可哀。
曙光東向欲朧明，漁艇縱橫映遠汀。
濤面白煙昏落月，嶺頭殘燒混疎星。
鳴根莫觸蛟龍睡，舉網時聞魚鼈腥。
我實宦遊無況者，擬來隨爾带笭箵。
霽霞飛盡失西東，水入天光浩氣中。
籍籍輕帆一遊鳥，似乘風力上虛空。
旅櫂出江湖，漂然迹更孤。
風波數破膽，時事一長吁。
聞說西羌使，猶稽北闕誅。
俗言無上策，且復醉茱萸。
春陰垂野草青青，時有幽花一樹明。
晚泊孤舟古祠下，滿川風雨看潮生。
才發經綸地，心開忠義源。
朝端遺盛業，泉下閟英魂。
儲禁追封美，儀曹集謚尊。
他年還駟馬，餘德在高門。
中臺典故明，二府弼諧成。
車挂身方佚，舟移世共驚。
霜風吹縞帳，野月照丹旌。
寂寞都門路，傷哉如昔行。
自嗟疏野性，不曉世塗艱。
仰首羨飛鳥，冥心思故山。
剛來投密網，誰復爲顰顔。
寄語高安素，今思日往還。
去年急雪灑窗夜，獨對殘燈觀陣圖。
今夕悲風撼軒竹，又來開卷擁寒爐。
禪房瀟灑皆依舊，世路崎嶇有萬殊。
春風奈別何，一櫂逐驚波。
去國丹心折，流年白髮多。
脫身離網罟，含笑入煙蘿。
窮達皆常事，難忘對酒歌。
幽人漂泊興無窮，弄水尋花處處同。
春入水光成嫩碧，日勻花色變鮮紅。
靜中物象知誰見，閑極情懷覺道充。
寄語悠悠莫疑我，五湖今作狎鷗翁。
塌翼下層雲，飄然江漢濆。
蒼蠅休聚謗，白鳥已爲羣。
銀鯽晨烹美，松醪夜酌醺。
生平同得失，此日又逢君。
忽忽賞節物，區區何所歸。
天陰鳥自語，水落岸生衣。
客況知誰念，人生與願違。
東風百花發，獨採北山薇。
山氣復清淮，亭臨亂石開。
旅愁無處避，春色爲誰來。
酒賴啼鶯送，歌隨去雁哀。
相携聊一醉，休使壯心摧。
春風如怒虎，掀浪沃斜暉。
天闊雲相亂，汀遥鷺共飛。
冥冥走陰氣，凜凜挫陽威。
難息人間險，臨流涕一揮。
維舟亭下偶登臨，下蔡風流古至今。
遠嶺抱淮隨曲折，亂雲行野乍晴陰。
幽人憔悴搔白首，啼鳥哀鳴思故林。
觸處塗窮何足慟，直回天地入悲吟。
輕舟留滯已春殘，携手栖栖田野間。
盡日東風吹百草，有時雙鷺下前灣。
古爲少見如君困，世上應無似我閑。
抖擻塵襟莫回首，謗書終不到溪山。
五年六經此，仰首歎勞生。
山是往時色，人皆今日情。
機心去國少，塵眼向淮明。
物理吾俱曉，漂流安足驚。
古郡登臨足勝遊，使君才調更風流。
過雲送雨海山暗，斜日催蟬江樹秋。
屢辱嘉招嗟放棄，又傳新詠慰淹留。
霜天乘興當西謁，共醉城尖四望樓。
一舸風前五兩飛，南遷今去別慈闈。
人生多難古如此，吾道能全世所稀。
幸有江山聊助思，莫隨魚鳥便忘歸。
君親恩大須營報，學取三春寸草微。
寺裏山因花得名，緐英不見草縱橫。
栽培翦伐須勤力，花易調零草易生。
別院簾昏掩竹扉，朝酲未解接春暉。
身如蟬蛻一榻上，夢似楊花千里飛。
嗒爾暫能離世網，陶然直欲見天機。
此中有德堪爲頌，絕勝人間較是非。
鐵面蒼髯目有稜，世間兒女見須驚。
心曾許國終平虜，命未逢時合退耕。
不稱好文親翰墨，自嗟多病足風情。
一生肝膽如星斗，嗟爾頑銅豈見明。
吳天摇落奈愁何，病起風前白髮多。
爭得松江變醇酒，拍浮終日恣酣歌。
年華冉冉催人老，風物蕭蕭又變秋。
家在鳳皇城闕下，江山何事苦相留。
落月銜栖露乍零，竹間孤唳入青冥。
未知蟋蟀緣何事，牀下微吟不暫停。
月晃長江上下同，畫橋橫絕冷光中。
雲頭豔豔開金餅，水面沈沈卧綵虹。
佛氏解爲銀色界，仙家多住玉華宮。
地雄景勝言不盡，但欲追隨乘曉風。
易毀唯遷客，難諧是俗情。
愁多怯秋夜，病久厭人生。
委順聞之舊，衰羸見者驚。
新詩如接侍，吟罷涕淋纓。
滄浪獨步亦無悰，聊上危臺四望中。
秋色入林紅黯澹，日光穿竹翠玲瓏。
酒徒漂落風前燕，詩社調零霜後桐。
君又暫來還徑去，醉吟誰復伴衰翁。
溪聲來從一氣外，樓閣插在蒼霞中。
豔歌橫飛送落日，哀箏自響吹霜風。
低昂黛色四山黯，凌亂纈紋疎樹紅。
憑闌揮手問世俗，何人得到蟾蜍宮。
落晚天邊燕席開，溪山相照絕纖埃。
綠楊有意簷前舞，凉月多情海上來。
香穗縈斜凝畫棟，酒鱗環合起金罍。
自疑身是乘槎客，泛徹銀河却欲回。
歲律崢嶸臘候深，一天風雪卷愁陰。
故人默默懷交意，逐客栖栖上國心。
千里相望空盼盻，當年下吏阻追尋。
咄嗟謗口聞高誼，披豁羈懷見雅吟。
學道元將禦窮困，浮生何必計升沈。
世間機穽知難避，往者圖書可自箴。
猶得雲山開醉眼，可無俗物撓沖襟。
鵩來閒暇何須怪，鬼見揶揄豈易禁。
楚客留情著香草，啟期傳意入鳴琴。
夫君自上丹霄去，莫忘雲泉寄好音。
前歲京都吏議諠，勁弓摧翮兩連翩。
男兒窮困終歸道，世路傾危自有天。
雲壑已通塵外意，茅齋仍得日高眠。
寄聲吾舅無相念，今作江湖九館仙。
嬌騃人家小女兒，半啼半語隔花枝。
黄昏雨密東風急，向此漂零欲泥誰。
一逕抱幽山，居然城市間。
高軒面曲水，脩竹慰愁顔。
迹與豺狼遠，心隨魚鳥閑。
吾甘老此境，無暇事機關。
陰風攪林壑，驟雨到江湖。
白日不覺沒，緐雲何處無。
樓吟凉筆硯，溪夢亂菰蒲。
聞說京華盛，污泥入敝廬。
三夕月俱好，清光惟望多。
風應落桂子，露恐減金波。
念昔歡娛極，如今羈旅何。
窮猿不相棄，夜夜伴吟哦。
正聲今遁矣，古道此焉存。
商緩知臣僭，風薰見帝尊。
雄豪尚餘勇，淡泊忽忘言。
緐極殊無閒，來長若有源。
已能通變化，直可探胚渾。
此理師應得，西風獨掩門。
浪遊天下訪知音，健節亭亭恥陸沈。
當日拜官隨鶴版，此時孤宦入蛇林。
羈愁雖得著書樂，風物能傷遷客心。
顧我冥頑如瓦石，爲君分袂亦悲吟。
生事飄然付一舟，吳山蕭寺且淹留。
白雲已有終身約，醁酒聊驅萬古愁。
峽束蒼淵深貯月，巖排紅樹巧裝秋。
徘徊欲出向城市，引領烟蘿還自羞。
雲霓收壯氣，星象卷英魂。
賢去人何賴，才亡世不尊。
論兵虛玉帳，問俗失朱轓。
自爲知音絕，低回慟寢門。
忠義平生事，聲名夷翟聞。
言皆出諸老，勇復冠全軍。
冥莫知誰主，賢愚豈更分。
江頭送丹旐，哭向九華雲。
異鄉風俗傷嘉節，久客情懷喜友人。
共挈一尊諸處賞，誰家得似故園春。
羈旅怯春風，風光上國同。
情如花有約，愁與酒相攻。
雨外傷飄燕，樓頭羨去鴻。
西郊遊冶地，誰復醉芳叢。
微物亦生輝，輕風弄客衣。
花閑情脈脈，蝶煖喜霏霏。
望國勳名晚，傷時歲月飛。
淹留伴猿鳥，何日片帆歸。
雨隔疎鐘曉不知，春風吹夢過江西。
雨聲破夢北窗響，卧意江西路亦迷。
花枝低敧草色齊，不可騎入步是宜。
時時携酒祗獨往，醉倒唯有春風知。
夜雨連明春水生，嬌雲濃暖弄陰晴。
簾虛日薄花竹靜，時有乳鳩相對鳴。
瑟瑟清波見戲鱗，浮沈追逐巧相親。
我嗟不及羣魚樂，虛作人間半世人。
揚鞭望招隱，塵思漠然收。
雲接青林合，泉兼碧草流。
疎鐘傳別壑，晚日動前樓。
嘉遁平生志，吁嗟得暫遊。
亂蟬咽咽柳霏霏，獨上危亭俯落暉。
江外山從林下見，城中人向渡頭歸。
風烟遠近思高遁，豺虎縱橫難息機。
出處兩乖空自撓，傷哉吾道欲何依。
曉色兼秋色，蟬聲雜鳥聲。
壯懷消鑠盡，回首尚心驚。
南灣晚泊一徘徊，小徑山間佛寺開。
石勢向人森劍戟，灘光和月瀉瓊瑰。
每傷道路銷時序，但屈心情入酒盃。
夜籟不喧羣動息，長吟聊以寄餘哀。
獨遶虛亭步石矼，靜中情味世無雙。
山蟬带響穿疎戶，野蔓盤青入破窗。
二子逢時猶死餓，三閭遭逐便沈江。
我今飽食高眠外，惟恨醇醪不滿缸。
山陰不見換鵝經，京口今存瘞鶴銘。
蕭灑集仙來作記，風流太守爲開亭。
兩篇玉蕊塵初滌，四體銀鉤蘚尚青。
我久臨池無所得，願觀遺法快沈冥。
今古何山是勝遊，亂峯縈轉繞滄洲。
雲含老樹明還滅，石礙飛泉咽復流。
遍嶺烟霞迷俗客，一溪風雨送歸舟。
自嗟塵土先衰老，底事孤僧亦白頭。
玉人携手弄秋英，尋徧池臺見月生。
小杜有靈應羨我，今爲閑客此閑行。
謾走聲名三十年，亦曾文采動君前。
玉顔皓齒他人樂，獨守殘燈理斷編。
風雨夜寒新，空齋感慨頻。
詩書窮不放，燈火靜相親。
眺聽時懷土，低摧動畏人。
漫書成咄咄，遠吠厭狺狺。
念昔罹憂患，唯君共苦辛。
漂流數千里，會合十餘旬。
各閔傷弓翼，聊同煦沫鱗。
誰知公冶罪，眾笑伯龍貧。
隔絕今一水，暌離將再春。
喜篇數爲貺，尺牘亦相珍。
倚伏時難定，屯亨理亦循。
劍埋猶有氣，蠖屈尚能伸。
邦國方登俊，江湖且放神。
不憂知在命，任重莫如身。
白首襟期遠，青雲志業均。
陶然任元化，慎勿損天真。
去年把酒共徘徊，今日尋幽獨此來。
竹密似嫌閑客入，梅含應待主人開。
贊謀盛府方投刃，捍患長隄正展才。
早晚得歸如舊約，伴君池上倒尊罍。
寒雀喧喧滿竹枝，驚風淅瀝玉花飛。
霜柑糖蟹新醅美，醉覺人生萬事非。
江雲春重雨垂垂，索寞情懷送客歸。
不憤東風促行棹，羨他雙燕逆風飛。
我爲名驅苦俗塵，師知法喜自怡神。
未知歡戚兩忘者，始是人間出世人。
全吳氣象豪，詩思合翹翹。
風雅久零落，江山應寂寥。
會將趨古淡，先可去浮囂。
好約長吟處，霜天看怒潮。
勢壓蒼崖險可驚，攀雲半日到軒楹。
旁觀竹樹回環翠，下視湖山表裏清。
慚覺愁隨烟靄散，只疑身有羽翰生。
他年君挂朱轓後，蠟屐邛枝伴此行。
誰鑿幽軒刮眼清，湖中嘉處更禪扃。
龍聽夜講寒生席，鷗伴晨齋暖戲庭。
水月澄明應作觀，雲山濃淡自開屏。
我公亦爲留奇句，此地人間合有靈。
公鎮西都擁劇權，遠嗟窮苦寄新篇。
氣雄迥出關河外，句險空驚魚鳥前。
玉帳夜嚴兵似水，茅齋春靜草如烟。
才愚榮悴皆殊絕，自笑相酬更斐然。
嘉果浮沈酒半醺，床頭書冊亂紛紛。
北軒涼吹開疎竹，卧看青天行白雲。
嘉樹名亭古意同，拂簷圍砌共青葱。
午陰閑淡茶烟外，曉韻蕭疎睡雨中。
開戶常時對君子，遶軒終日是清風。
盤根得地年年盛，豈學春林一晌紅。
曾以文章上石渠，忽因讒口出儲胥。
致君事業堆胸臆，却伴溪童學釣魚。
糟牀新壓響泠泠，敧枕初聞睡自輕。
幾段愁悰俱滴破，一番歡意已篘成。
空階夜雨徒傳句，三峽流泉無此聲。
只待松軒看飛雪，呼賓同飲甕頭清。
向夕依闌念昔遊，蕭條節物更他州。
池平不動天深碧，月色無情人獨愁。
千里江山幽信絕，一場風露敗荷秋。
征鴻急急知何事，斷續哀鳴過不休。
大榮大辱，能生死人。
二物不並，以撓厥真。
之子病悶，腸如車輪。
勞憂到母，餓寒著身。
世俗鹵莽，輒置莫親。
文彩光豔，伏不得伸。
悽吟哀號，酸入四鄰。
夜計破午，若燕若秦。
腹憤軋軋，胸奇陳陳。
淮國晚嶺，吳渠春津。
去謝夙藴，歸逢故辛。
雌火在丑，刮鑿遯屯。
駕風鞭霆，以脫凡鱗。
曾携舊書卷，來宿古禪林。
方外求知性，詩中得賞音。
爐開山夜靜，門掩雪天陰。
杌上一寒硯，燈前三苦吟。
韵强顔汗落，句切鬢絲侵。
玉就還重琢，河窮更遠尋。
穴爭探乳虎，沙獨揀良金。
字穩天星轉，篇終海月沈。
唱酬同記錄，得失暗規箴。
木鐸不徇路，薰風難和琴。
半生誰引手，中道比分襟。
分野三吳闊，年華二紀深。
師方傳祖印，我欲謝朝簪。
嶺外烟嵐地，湖邊雲水心。
情悰張翰鱠，夢想陸機禽。
松下莓苔石，何年重訪臨。
昔別蘋初生，離謳發清商。
契闊幾何時，遺囀猶在梁。
我亦宦遊者，吳會非我鄉。
三考一瞬息，扁舟引徜徉。
邂逅通夕語，弭棹水中央。
淡景月照戶，遥音鴈南翔。
攄意良未盡，詎及羅酒漿。
子去尚千里，道路阻且長。
嶔崎慎所歷，無令馬玄黄。
君與我同好，數過我不窮。
對之酌綠酒，又爲鳴絲桐。
作詩寫此意，韵和霜間鐘。
清篇與翠榦，歲久日益穠。
惜哉嵇阮放，當世已不容。
吾儕有雅尚，千載挹高蹤。
參差峯岫晝雲昏，入望交蘿濁浪奔。
震澤湧山來此岸，華陽連洞到東門。
日生樹掛紅霞脚，風起波摇白石根。
聞有上方僧住處，橘花林下採蘭蓀。
積翠湖心迤邐長，洞臺蕭寺雨交光。
鳥行黑點波濤白，楓葉紅連橘柚黄。
人我絕時隈樹石，是非來處接帆檣。
如何遂得追遊性，擺却營營不急忙。
一酌澆腸俗慮奔，鷃微鵾大豈堪論。
楚靈當日能知此，肯入滄江作旅魂。
忽憶前年科第後，此時雞鶴蹔同羣。
秋風惆悵忽吹散，雞在中庭鶴在雲。
楚天遥望每長嚬，宋玉襄王盡作塵。
不作瑶姬歌入夢，更爲雲雨待何人。
漢文窮相作前王，慳惜明珠不斗量。
翡翠鮫綃何所直，千裨萬補上書囊。
紛紛從此見花殘，已覺長繩繫日難。
樓上有愁春不淺，小桃風雨凭闌干。
百丈清溪見戲鱗，嚴公祠宇與天鄰。
此中舊隱君歸去，笑指人寰一片塵。
躋攀出上楹，疊勢與雲平。
日暮蒼煙合，秋來遠水明。
幽軒開極望，疎磬落餘清。
便有飛騰意，俄嗟俗慮縈。
五雲寺下石橋邊，六月谿風灑面寒。
今正炎天君獨往，松閒尋我舊題看。
擊槳轉山曲，雲間谿更深。
鳧鷗带波起，藻荇共魚沈。
上國久離意，故人相念心。
天涯逢絕景，不得對清吟。
翠微曾與客同遊，陟險搜奇興未休。
八載重來驚老大，千年高詠想風流。
雲迷複嶺深藏洞，水落寒江遠見洲。
安得符離張太守，畫圖再與瀉清愁。
城南飛橋跨青溪，度橋並轡千丈隄。
隄窮水盡翠微出，繫馬道旁尋杖藜。
巉巉石骨不見土，一色新削青玻瓈。
怪巖奇壑分左右，絕頂俯睨長江低。
當時登高插菊處，至今勝日爭提携。
荒亭已頹斷碣仆，霜草滿地寒螿啼。
杜郎風流杳何處，祇有茲山仍號齊。
其間一洞景更絕，喜子曾遊知舊蹊。
踰岡陟巘數里險，路斷忽復忘東西。
石芒鉤衣藤罣帽，荒榛叢篠交冥迷。
遥呼野人問不識，下趨却踏湖邊畦。
前邊佳處似髣髴，興倦不惜重攀躋。
徑穿蒙密得竅六，俛首匍匐藤拄臍。
日光忽漏天宇小，所見正爾如醯雞。
流蘇承蓋結高屋，旁入詰曲房與閨。
卦蓍二碑史氏植，欲讀柰此苔蘚泥。
斯人好事世亦少，挽置俛視茫無梯。
崖間名字半磨滅，後來遊者猶堪稽。
摸碑幸寄却細讀，我思仍欲煩鎸題。
滁陽太守好山水，公餘日醉羣山間。
滁峯環回秀相倚，作亭正對溪山前。
崑崙氣候西時春，紫府光陰夜如曉。
來時不用五雲車，跨著清風下蓬島。
沿橋待金鯽，竟日獨遲留。
詩題：田家詞首句：南風霏霏麥花落。
詩題：南園首句：西施臺下見名園。
詩題：游靈巖寺首句：古來興廢一愁人。
無正文。
維揚一株花，四海無同類。
年年后土祠，獨比瓊瑶貴。
中含散水芳，外團蝴蝶戲。
酴醾不見香，芍藥慚多媚。
扶踈翠蓋圓，散亂真珠綴。
不從眾格繁，自守幽姿粹。
嘗聞好事家，欲移京轂地。
既違孤潔情，終誤栽培意。
洛陽紅牡丹，適時名轉異。
新榮託舊枝，萬狀呈妖麗。
天工借顔色，深淡隨人智。
三春愛賞時，車馬喧如市。
草木稟賦殊，得失豈輕議。
我來首見花，對花聊自醉。
俗人之愛花，重色不重香。
吾今得真賞，似矯時之常。
所愛夜合花，清芬踰眾芳。
葉葉自相對，開斂隨陰陽。
不慚歷草滋，獨擅堯階祥。
得此合歡名，憂忿誠可忘。
茸茸紅白姿，百和從風颺。
沉水燎庭檻，薰陸紛纓裳。
彌月固未歇，況茲夏景長。
凡目不我貴，馥烈徒自將。
仲尼失滅明，史遷疑子房。
以貌不以行，舉世同悲傷。
予欲先馨德，羣豔孰可方。
埋饒妖牡丹，須讓花中王。
事小不可忽，議或戒蜂蠆。
蜂蠆之中人，始意脫己害。
人兮怒一蠚，爲報速睚眥。
白晝擿危巢，夜燭窮纖介。
必獲而後已，立死以爲快。
彼誠畜微毒，謂己有所賴。
失於小不忍，而自取糜壞。
吁嗟陰巧徒，毒萬蜂蠆大。
包潛中善良，斷腕未足駭。
小或一身危，甚則家族逮。
淵微如鬼神，無隙可漏敗。
君子被戕賊，守道不爲怪。
有時醜迹露，事或無可奈。
一旦吾道行，乃置之度外。
使其自愧縮，似不容覆載。
非力不足較，顧有盛德在。
陰巧既常幸，蜂蠆胡不貸。
剝剝復卜卜，意若念良木。
營營求蠹心，未獲空我腹。
或露一襠紅，或展雙翅綠。
捷緣都盧橦，響弄羯鼓曲。
搜索不知疲，利嘴信摧禿。
忽爾破姦宄，種類無遺族。
內孽固難辨，一發知潛伏。
彼實害珍材，盡殄此非酷。
直疑天意深，不使嗜粱肉。
專爲眾蠹仇，侍飫弗與足。
如令知庶味，恣擇蟲與粟。
杞梓任陰賊，長喙罷攻觸。
飽食作羣飛，時下泉沼浴。
歸鳴凉樹陰，暮趁高枝宿。
來鳦趨社期，翩若天外至。
徘徊大厦間，汲汲營巢意。
中心有所託，自謂得其地。
銜泥兩吻瘡，旦暮不少憩。
主人愛高堂，病爾如疣贅。
爾巢屢膚寸，長梃輒摧墜。
胡爲不識嫌，又續前功棄。
何處無蓬茅，自足爲生計。
不爾卵而覆，其禍愈非細。
予既傷爾愚，竊復探爾志。
孜孜不忍去，欲動主人義。
萬一憐其勤，庶獲息我類。
臣棟既不撓，出處安且貴。
其能無報乎，唯守信無貳。
年年應候來，馴狎如兒稚。
雙雙軒戶前，爲君作嘉致。
不學君家客，去就惟勢利。
微羽一知歸，至死不他詣。
彫堂瞰寶欄，有花病不妍。
誰知窮山顛，牡丹一尺圓。
寶欄鋤溉足，窮山風日煎。
彼此不得地，天道胡爲然。
兩適豈易得，茲恨無窮年。
人觀落葉悲，我視落葉喜。
請看四序速，次第若屈指。
風霜一瞬過，望春時有幾。
榮固悴之端，衰亦盛之始。
須知眾木踈，便是羣芳啟。
舉此較人事，蓋不異物理。
否泰與消長，反復殊未已。
釀酒整笙歌，坐待新萌起。
夫子春秋之所記，二百四十有二年。
謹嚴之法不可犯，欲示萬世天子權。
禮樂征伐必上出，諸侯雖大莫得專。
周平東遷魯君隱，王綱壞裂勿復聯。
天王所存位與號，列國自用公承傳。
齊桓晉文無實義，挾周狥己掩大愆。
不歸聖筆立中制，誰其當罪誰其賢。
絲紛五傳角同異，各專門記執所偏。
遂令學者蹈迷徑，不探元本遭羈牽。
至於歆向父子間，亦反天性相鑱鎸。
何休杜預范甯輩，離經附傳以臆箋。
膏肓廢疾互譏病，雖欲針起難自痊。
前人文字安可數，議難啾唧秋嘒蟬。
有唐名儒陸淳者，始開奧壤窺源泉。
我朝又得孫明復，大明聖意疏重淵。
劉生新解最後出，了無塞礙成通川。
所趨旨義極簡正，撐拄異論牢且堅。
事不歸王皆不與，達經之志所以然。
詩三百可一言蔽，曰思無邪而已焉。
方今四海大一統，萬里號令猶君前。
安不思危易其治，毋容僭亂生階緣。
往持此說助邦政，坐令當扆尊如天。
花梢點紅芽綠茁，宴亭爽塏堋雲列。
呼賓習射次序升，體裁人人矜㔢挃。
六鈞力副百中藝，由基注目老羿拽。
支左屈右何大工，象弭急收如列缺。
須臾一鏑入鵠心，畫鼓連轟盡聲喝。
後者審固意愈精，有時大呼劈箭筈。
惜哉最是毫釐差，彩侯似動笴微撇。
分明角勝各記暈，將終或爲一箭奪。
當筵主籌令難犯，大白時舉出正罰。
此禮自古尤所重，矍圃去留宜有別。
五善大抵主和容，不止穿楊與穿札。
因憶當年黠羌叛，非才誤授將軍鉞。
帳下貔貅十萬師，力過生犀心似鐵。
大人未許覆兇巢，飭謹封垂禦侵越。
悍夫猛士志待騁，貯填憤氣何由洩。
正值高秋天氣寒，塞場霜重嚴風刮。
約束偏裨整隊兵，旌旗爍電戈矛雪。
驅出長郊閱奇陣，離合應麾皆有節。
次引精銳較絕技，控弦命中無虛發。
氣豪馬健走危坡，直下千尋未嘗蹷。
收軍校獵圍平原，犬順人呼鷹解紲。
山麋衝軼犯勁矢，崗兔奔跳迷狡穴。
大鵰盤空不輕搏，老狐仰視肝膽裂。
駐鞍賞獲犒部曲，浪瀉酒車論染血。
將軍未酣眾心醉，耳後風生鼻頭熱。
此日淮藩奉寬詔，朱輪慢輾行春轍。
鈴索聲沉訟牒稀，優游大可養踈拙。
斜蒿青青鱭鱠新，公醪香重醅才撥。
射堂對客且相娛，不妨樂事陶嘉月。
襟懷聊與水雲閒，夢魂猶寄關山闊。
逢辰未立赫然勳，破的求功真瑣屑。
欲得心如外貌歡，報國之誠盡攄豁。
淮南常歲冬猶燠，今年陰沴何嚴酷。
黑雲漫天一月昏，大雪飛揚平壓屋。
風力軒號助其勢，擺撼琳瑯摧凍木。
通宵徹晝不暫停，堆積樓臺滿溪谷。
有時造出可憐態，柳絮梨花亂紛撲。
乘溫變化雨聲來，度日階庭恣淋漉。
幾縈寒霰不成絲，驟集踈簷還掛瀑。
蟄蛙得意欲跳擲，幽鷺無情成挫辱。
罾魚江叟冰透蓑，賣炭野翁泥沒輻。
閭閻細民誠可哀，三市不喧游手束。
牛衣破解突無烟，餓犬聲微饑子哭。
我聞上天主時澤，亦有常數滋農穀。
膏潤均於一歲中，是謂年豐調玉燭。
此來盛冬過爾多，却慮麥秋欠霑足。
太守憂民仰天祝，願曙氛霾看晴旭。
望晴不晴無奈何，擁被醉眠頭更縮。
春去惜餘景，偶來郊外觀。
蕪城千古恨，一顧殊悲酸。
荒祠枕大道，尚記吳城邗。
遠近綠陰合，水襯紅莢殘。
隴麥齊若剪，隨風卷波瀾。
罷農喜有望，守臣心粗寬。
蕭踈禪智寺，壞址不甚完。
叢花亂芍藥，籬竹摧琅玕。
空有亭亭柏，成行如筆端。
供帳具朝膳，僚寀成清歡。
小杜詩板暗，樂石曾未刊。
乘興詣茶圃，百步登平巒。
摘焙試烹啜，甘挹零露漙。
午過倦微暑，堤路騰歸鞍。
天子憂歲旱，引咎古所難。
列郡承新詔，朝夕弗敢安。
況此行春意，固不在遊盤。
朝廷責吏治，莫若久其官。
政和氣亦應，災沴無由干。
願循三載舊，庶幾酬素餐。
廣陵芍藥真奇差，名與洛花相上天。
洛花年來品格卑，所在隨人趁高價。
接頭著處騁新妍，輕去本根無顧藉。
不論姚花與魏花，只供俗目陪妖姹。
廣陵之花性絕高，得地不移歸造化。
大豪人力或强遷，費盡雍培無豔冶。
東君固是花之主，千苞萬萼從榮謝。
似矯東君泛愛心，枉殺春風不肯嫁。
遂令天下走香名，髣髴丹青競誇詫。
以此揚花較洛花，自合揚花推定覇。
其間絕色可粗陳，天工著意誠堪訝。
仙家冠子鏤紅雲，金線粧治無匹亞。
旋心體弱不勝枝，寶髻欹斜猶墮馬。
冰雪肌膚一纈斑，新試守宮明似赭。
雙頭兩兩最多情，象物更呈鞍面窊。
樓子亭亭欠姿媚，特有怪狀堪圖寫。
見者方知畫不真，未見直疑傳者詐。
前賢大欲巧賦詠，片言未出心先怕。
天上人間少其比，不似餘芳資假借。
我來淮海涉三春，三訪龍興舊僧舍。
問得龍興好事僧，每歲看承不敢暇。
後園栽植雖甚蕃，及見花成由取捨。
出羣標致必驚人，方徙矮壇臨大厦。
客來只見軒檻前，國艷天姿相照射。
因知靈種本自然，須憑精識能陶冶。
君子果有育材心，請視維揚種花者。
慶曆丙戌夏，早氣蒸如焚。
行路盡嬰暍，居人猶中瘟。
墮鳥不收喙，游魚幾爛鱗。
絺綌亦難御，更值成雷蚊。
驕陽斷雨脈，焦熬逾五旬。
農塍坐耗裂，縱橫龜灼文。
眾目血坼眥，日睇西郊雲。
守臣卹民病，心亂千絲棼。
祈龍割舒雁，縱陰開北門。
古法久弗驗，羣祠益致勤。
徧走于境內，神兮若不聞。
或時得泛灑，濛濛才濕塵。
豐年望既絕，節候俄秋分。
忽爾降大澍，霄冥連日昏。
垂空狀戰戟，入霤疑傾盆。
田禾十九死，强漬枯槁根。
蕭稂賤易活，勢茂如逢春。
蛙黽渴易滿，泥躍嬉成羣。
濟物乃容易，應時何艱辛。
轍鮒骨已壞，徐激西江津。
谷黍霜已厚，始調鄒律溫。
天意執可問，對之空氣吞。
去年大雪如山積，今年大旱千里赤。
凍民虛死麥實少，稻子空乾無一獲。
陰陽之沴已過差，物理固知當反極。
入冬和氣漸融怡，霈澤時時蘇土脈。
廣莫朝來一陣寒，變作雪花紛亂坼。
瓊樹瑶臺豁眼明，直疑誤到神仙宅。
城中喜色與歡聲，併在高樓歌舞席。
老農視之笑復啼，大言累歲遭兇厄。
纔下種時雨雪多，禾稼欲成無一滴。
此回雖有豐登兆，未信天公真愛惜。
太守聞之亦慘顔，造化誠哉非易測。
但願天意悔前禍，豈使吾民常慼慼。
仲尼大聖人，文武亦云學。
況其下者乎，而不事礱琢。
伊予之逢辰，進本任愚樸。
今辱寄中山，地重扼幽朔。
日懼不克堪，誤上所簡擢。
古之良守帥，功業甚奇卓。
思以救空踈，志慕極堅確。
後圃新吾堂，左右謹圖模。
公餘時縱觀，大可儆齪齪。
奔雷發聾聵，皎日破昏濁。
苟能奉規矩，曷愧大匠斲。
或此賢賓僚，指顧便揚攉。
四座企清風，耳目外優樂。
子好虛名哉，事實出誠愨。
庶幾得涓塵，聊以助海嶽。
唯有大忠心，不在先覺覺。
中山雄北邊，地得要害扼。
烽警昔未徹，民日困兵革。
一從無事來，歷祀且半百。
戈矛既錢鎛，比屋遂仁宅。
人生亦自勞，營業鮮暇隙。
誠哉百日勤，固願一日適。
爲政本人情，三代所不易。
漢吏稱循良，在宣布恩澤。
茲吾治廢園，大揭眾春額。
庶乎時節遊，使見太平迹。
園中何所有，風物難具籍。
方塘百畝餘，遥派逗寒碧。
虛亭跨彩橋，孤嶼聳幽石。
環堤柳萬株，無時張翠帟。
移得江南天，不覺萬里隔。
芳林灼灼花，次第錦繡坼。
三春爛熳時，爲民開宴席。
觀者如堵牆，士女雜城陌。
野態得天真，靚粧非俗格。
惟意任所如，去來何絡繹。
多歡知有今，勝致駭非昔。
如登老氏臺，懷抱罔不釋。
既以休吾民，又足奉嘉客。
清暑暨凉秋，池景尤可惜。
紅蕖四照香，風送入絺綌。
乘興命輕舟，縱賞緩撐刺。
芳餌須鱠資，綠房欣手摘。
就飲圓荷中，一當數大白。
時見羣鷗飛，驚此紅袖拍。
獻酬如未快，申令喜相搦。
或見大敵怯，便可遺巾幗。
酣戰方氣振，俄景忽晡夕。
人笑山公歸，酩酊倒巾幘。
誰知酩酊心，自有制勝策。
賢輔于朝廷，中外唯所用。
中則翊萬樞，天業日以重。
外則泰一方，君治亦云共。
公今得淮康，大厦輟隆棟。
惠政聊一施，萬室絕愁痛。
獄訟不復煩，甘脆誠足奉。
優游爲文章，六義本規諷。
長篇燦臣軸，郵驛邈見送。
發函捧瓊瑰，再拜喜吟誦。
高調既古雅，奇格復豪縱。
鈞天張廣樂，累夕駭谷夢。
宛馬歷夷途，萬里不可控。
李杜若復生，屈伏事非恐。
況夫淺淺流，固莫測源洞。
何時衮衣歸，瞻望慰民眾。
事業追夔龍，風烈陋姚宋。
曰賡元首歌，間助薰琴弄。
太平告成功，郊廟形嘉頌。
九奏人神和，舞獸而儀鳳。
休聞狼跋詩，萬世發長慟。
惟公之所存，致后協二典。
當入相天子，賢業遂大展。
萬類隨坯陶，四時無盭舛。
如保守一藩，疢甚斥和扁。
遂令康濟功，鬰抑未恢顯。
寄懷吟詠間，唯以道自遣。
公才如河源，渾渾日東演。
洪濤奔巨海，萬里縱傾卷。
小哉西北流，孰可議深淺。
公思如天匠，春物歸裁剸。
珍叢與奇葩，萬態極婉孌。
一一得天真，倣象困雕剪。
河源無時窮，天匠非世辨。
湖爲每成編，遂以貺罷輭。
裸壤本無知，安足道文冕。
俚耳固不通，烏用奏姑洗。
我實知公心，愛我久益腆。
誘我進學勤，要在納諸善。
我素荷公德，公教不敢踐。
諷誦復宗師，夙夜以自勉。
皇祐辛卯夏，六月朔伏暑。
始伏之七日，大熱極炎苦。
赫日燒扶桑，焰焰指亭午。
陽烏自焦鑠，垂翅不西舉。
炙翻四海波，天地入烹煮。
蛟龍竄潭穴，汗喘不敢雨。
雷神抱桴逃，不顧車裂鼓。
豈無堂室深，氣鬰如炊釜。
豈無臺榭高，風毒如遭蠱。
直疑萬類繁，盡欲變脩脯。
嘗聞崑閬間，別有神仙宇。
雷散滌煩襟，玉漿清濁腑。
吾欲飛而往，於義不獨處。
安得世上人，同日生毛羽。
如何天地舉寒令，獨將殺氣凌邊遐。
公園跬步亦難往，試來舉目成吁嗟。
長空黯淡作愁色，日光似透雲還遮。
朔風刮面不吹雪，徒擾萬竅掀黄沙。
園中索寞不可狀，唯視眾木攢枯槎。
有如漢將肅行陣，遠涉大漠平番家。
貔貅凍列樹營壁，巨矛長戟何交加。
老松一二柯葉在，外皮皴裂埋僵蛇。
幽禽聲好久絕聽，孤城遠近號饑鴉。
齋中酒熱忍自酌，幾何貧戶無纖麻。
冥官持權因意惡，直欲萬類殲陰邪。
窮嚴極烈勢未已，不知泉底生陽芽。
悲風吼林霜草白，殺氣稜稜慘空碧。
因畋講事比其時，況值嘉平農已隙。
暫整和門出近郊，獵獵旌旗原燒赤。
狩場一望天四垂，貔虎意豪猶恨窄。
鼓動圍開翼復箕，人知部分如刀劃。
飛刊竄伏不得暇，狡兔幸生徒奮擲。
饑鷹眼捷翅頭健，下鞲風發無虛搦。
鶻拳交擊或未仆，繼嗾韓盧追以咋。
忽穿叢薄失所捕，耻焉便縱摩霄翮。
不似寒鴟得腐鼠，傲然直視鴛雛嚇。
烏鶉鵲雉曷足數，亦有晨風競搜索。
其間駭獸欲陵突，焊卒爭趨矜手格。
前驅返旆弗及舍，邱山大委虞中獲。
翻車瀉酒犒士眾，萬刀刲肉恣燔炙。
塞防寓令豈徒然，不在詩人刺荒癖。
王者設官猶取眾，大姦宿猾許擒扼。
乘時廢職莫自效，勿謂鷙鳥無全策。
別有老狐智計巧，只就高城營窟宅。
疑冰識扱行步穩，此日胡由見蹤跡。
鵰兮鵰兮未得志，將軍憤懣如何釋。
塵寰病思苦，仙府歸魂勞。
禿翼敗風霰，卑棲掩蓬蒿。
池圃擯時玩，雞鳧豈吾曹。
誰知牢落心，萬里孤雲高。
人惟萬物靈，各肖天地貌。
中人無賢愚，在稟父師教。
稟則道業成，奮躍出泥淖。
不稟墜素風，隱身于不孝。
汝父最汝憐，五歲入學校。
文采冀日彰，謂如隱霧豹。
不見汝成人，齎恨掩泉窖。
汝兮胡不思，先矩勉而傚。
奈何一夕眠，乃至巳午覺。
開口受飲食，摩腹混笑鬧。
四體遂吾懶，萬事絕掛撓。
習焉而忘返，紈綺事不較。
高秋八月凉，蚊蟆罷蒙罩。
燃膏繼晝景，著撰勤節抄。
詔舉有前期，富貴孰不樂。
忍捐卿相科，甘坐閱醯酵。
公之德業天下重，四海萬物思壞罏。
太平之策未全發，先朝請老叩帝居。
天子只欲勵薄俗，不惜一夔從二疏。
公持儉節出天性，下建萬世清風孤。
歸卜睢陽旋營第，棟宇僅足容妻孥。
自此閒燕何所樂，非絲非竹非歌壺。
經史日與聖賢遇，參以吟詠爲自娛。
興來弄翰尤得意，真楷之外精草書。
因書乞得字數幅，伯英筋肉羲之膚。
字體真渾遠到古，神馬初見八卦圖。
精神熠熠欲飛動，鸞鳳鼓舞龍蛇攄。
天姿瘦硬斥俗軟，狂藤束纏巖松枯。
中含婉媚更可愛，十葩萬萼爭春敷。
開合向背一皆好，造化欲衒天工夫。
張旭雖顛懷素逸，較以年力非公徒。
公今眉壽俯八十，老筆勁健自古無。
固知大賢不世出，百福來萃相所扶。
公之佳壻蘇子美，得公一二名已沽。
矜奇恃儁頗自放，質之公法慙豪麤。
乘歡捧以示僚屬，一坐聳駭歎且呼。
便欲刻石傳不朽，荒邊匠拙無人模。
歸來一一戒兒姪，秘重世與家諜俱。
重巾密橐置吾室，寶護直比驪頷珠。
神物孰敢容易探，電雹霹靂來須臾。
開化得勝地，崇侈何代作。
全山鑱佛身，萬木亙高閣。
突然數百尺，較力陋禹鑿。
峰巒翠環合，與寺爲郛郭。
煙霞無四時，爲我張幄幙。
飛泉乘空來，直在庭砌落。
松柏森成行，鬭狀蛟龍惡。
如整萬人陣，偏伍不敢錯。
春芳難悉名，紅紫競灼灼。
點綴巖壁間，圖畫曾未若。
距城纔一舍，曠絕類霄堮。
噫吾何自勞，日窘吏事縛。
到官踰二朞，未克造林壑。
引疾得鄉邦，晝錦行遂著。
猛拋公几煩，不負真境約。
精廬始一登，百慮已澄擴。
徘徊延賓僚，開席盛燕酌。
歌留嶺上雲，吹亂風前鐸。
勿譏清賞累，粗繼東山樂。
數刻方暫歡，俄景忽西薄。
歸鞅下危岑，眷戀心欲却。
何處無林泉，隔閡牽寵爵。
終期報國家，功業效涓勺。
連露乞骸章，不待七十削。
歸來解朝紳，放意任衡霍。
超然出世紛，安步適沖漠。
山蔬充盤筵，村釀滿瓢杓。
吾壽此其全，何必不死藥。
蒙山崦裏藏禪宮，朝蒼暮翠嵐光濃。
枯松老柏競醜怪，危巒峻嶺相彌縫。
劔峽路岐唯少棧，榆關氣象全無烽。
恩深報淺來未得，暫留金節開塵容。
女郎祠下池，清瑩薄山脚。
游鱗明鑑中，素恃神可託。
羣嬉不畏人，似得天真樂。
祠者常見憐，投食任爭綽。
且疑神佑之，縱嚵安敢摸。
達者時公攘，羹鱠陷烹斫。
神乎所保扶，未免挫陰惡。
何如致君人，其道本宏博。
天下日唐虞，聲教盡薰灼。
推此及微類，魚鱉得咸若。
晉源發濫觴，勃勃漲春綠。
泓然一鑑閒，俯視神意肅。
游鯈何太繁，戢戢鬧如粥。
烏能污吾清，更足示容蓄。
中或起蛟龍，威怒鼓天福。
膏澤被九區，靈德潛山麓。
平時任疏達，所存終海瀆。
常豐沃稻粱，餘潤霑花木。
伊予臨此泉，自得仁人勗。
奚專智者心，犇走無停躅。
中秋待月高樓上，浮雲妬明逞頑黑。
姮娥積貯一歲光，欲放天下不可得。
今夕實繫天下望，未必舉世罹遮塞。
歡明慼暗一時偏，人不咎天雲所職。
吾問雲兮爾無心，胡爲動與人相賊。
歲旱不能含雨來，翻於此夜濃如墨。
吾欲獨仗倚天劔，上决重陰走姦慝。
空中奪出黄金盤，萬宇澄然同一色。
日日顛風喧病枕，曾無片雲飛虛空。
方嗟大疾被囚縛，敢請上帝前民豐。
人囑衰翁略外事，心存眾瘼能寬中。
紛紛盈尺諒旦夕，和霽迎得春融融。
公名傑出天下賢，終身師慕常顓顓。
十年一面數日別，行行不忍移歸軿。
剛腸出淚收還注，感公知己難違去。
黄昏病作宿荒城，離緒不堪紛似雨。
臨并踰二朞，病慼居其半。
雖以志自勉，精識奈耗亂。
故於一道事，十六七不幹。
貪權莫即亂，罪大孰可逭。
納節求本邦，所幸脫誅竄。
君仁惻至誠，亟俾賢者換。
與公同心人，金固其利斷。
安然解印歸，萬喜無一惋。
爲別信宿來，書日慰愚懦。
張瑟久不調，易調猶未斷。
非才辱公知，處道誠一貫。
至於措置間，在理有殊判。
不當牽以私，經畫誤遠算。
願公新政條，布若星日燦。
害邊者剗除，垢俗者滌浣。
使茲全晉民，比屋競聳觀。
僕遠聞公爲，省過安敢憚。
雖有好事徒，議論烏得間。
古人之富貴，貴歸本郡縣。
譬若衣錦游，白晝自光絢。
不則如夜行，雖麗胡由見。
事累載方冊，今復著俚諺。
或紆太守章，或擁使者傳。
歌樵忘故窮，滌器掩前賤。
所得快恩仇，愛惡任驕狷。
其志止于此，士固不足羨。
茲予來舊邦，意弗在矜衒。
以疾而量力，懼莫稱方面。
抗表納金節，假守冀鄉便。
帝曰其汝俞，建纛往臨殿。
行路不云非，觀歎溢郊甸。
病軀諧少休，先隴遂完繕。
歲時存父老，伏臘潔親薦。
恩榮孰與偕，衰劣愧獨擅。
公餘新此堂，夫豈事飲燕。
亦非張美名，輕薄詫紳弁。
重祿許安閑，顧己常競戰。
庶一視題榜，則念報主眷。
汝報能何爲，進道確無倦。
忠義聳大節，匪石烏可轉。
雖前有鼎鑊，死耳誓不變。
丹誠難悉陳，感泣對筆硯。
惟人生多艱，康世豈易偶。
服業罔不勤，樂事豈常有。
朝家恩澤寬，宣布在封守。
體民當有時，使得遂仁壽。
時而無所適，是不守之咎。
相署雖有園，狹陋日已久。
州人歲節遊，若度一筒口。
至則無足觀，疊跡但虛走。
遂令歡賞心，歸去成煩嘔。
有圃隔牙城，廣袤半百畝。
我來闢而通，高戶敞軒牖。
其中完廢臺，雄壯卑培塿。
城野四望間，萬景如在手。
疏池育蓮芰，表道植楊柳。
糞壤悉反除，桃李換葱韮。
成時寒食春，觀者惟恐後。
人一變壅閼，曠若在郊藪。
或相携以歌，或相醉以酒。
知爲太平民，歎語競聚首。
曰非時之康，還得此樂不。
予因揭是名，命意安敢苟。
凡茲屏翰賢，一境實父母。
必與眾同樂，斯地肯藜莠。
作詩告來者，庶可傳不朽。
牙城之北好大圃，中有廢臺名抱螺。
基圓有道盤屈上，故以螺目義匪佗。
當時興者擇地審，氣象爽塏形勢多。
今如孤冢但荆棘，不知隳壞年幾何。
背城人迹既罕到，往往滿歲無一過。
我來侵圃治兵庫，得披榛莽登巍峩。
襟懷豁若出塵外，四視天末窮纖羅。
滿城風物聚掌上，紅芳綠樹明交柯。
太行之下不可數，萬峯起落如翻波。
北來州域盡平地，孰若舊鄴襟山河。
此爲遊覽最佳處，遂施畚筑完陂陀。
臺頭結宇尚簡樸，臺面甃甓嚴鎸磨。
魏宮冰井久湮沒，鐵梁有四淪耕禾。
精剛之質不少動，俚俗傳詫鄰妖訛。
云有神物常默護，守令千百無敢拖。
我憐古物輦而至，爲臺之柱植四阿。
州人聞至極驚異，就臺觀者肩相摩。
榜以休逸豈獨尚，與眾共樂乘春和。
主人間復命賓酌，樽前隨分絃且歌。
病來飲興直衰淺，獻酬勉强顔須酡。
退嘗內省爾何德，爾求自逸人譏訶。
反思吾本任忠義，日不作僞心無頗。
君恩至厚假鄉守，正宜休此祛餘疴。
尫孱報國未能奮，慨然倚檻空長哦。
魏宮之廢知幾春，其間萬事成埃塵。
唯有昭陽殿瓦不可壞，埋沒曠野迷荒榛。
陶甄之法世莫得，但貴美璞踰方珉。
數百年來取爲硯，墨光爛發波成輪。
求之日盛得日少，片材無異圭璧珍。
巧工近歲知眾寶，雜以假僞規錢緡。
頭方面凸槩難別，千百未有三二真。
我來本邦責鄴令，朝搜暮索勞精神。
遺基壞地徧坑窟，始獲一瓦全元淳。
蘚斑著骨尚乾翠，夜雨點漬痕如新。
當時此復近簷溜，即以篆字花其脣。
磨礱累日喜成就，要完舊質知無倫。
吾才寡陋不足稱，思與好古能文人。
好古能文今者誰，武寧祕書章表民。
無詩尚欲兩手付，何況大雅之奏聞鏗純。
鄴宮廢瓦埋荒草，取之爲硯成堅好。
求者如麻幾百年，宜乎今日難搜討。
吾邦匠巧世其業，能辨環奇幼而老。
隨材就器固不遺，大則梁棟細棼橑。
必須完者始稱珍，何殊巨海尋三島。
荆人之璧尚有瑕，夏后之璜豈無考。
況乎此物出壞陶，千耕萬斸常翻攪。
吾今所得不專全，祕若英瑶藉文繅。
君詩苦擇未如意，持贈只虞咍絕倒。
君不見鎮圭尺二瑁四寸，大小雖異皆君寶。
丹青之筆奪造化，能者幾何登品錄。
蛟龍獰惡鬼神怒，更工不接時人目。
有形之物至者稀，是否難欺眾所矚。
絳臺胡掾文章外，偏向畫牛其好酷。
海內馳名三十年，得者珍藏過金玉。
老來纔始著青衫，養親不及朝家祿。
前日野服忽相過，云訪恩知走京轂。
微風入指未能畫，示我蠟本數十幅。
採摭諸家百餘狀，毫端古意多含蓄。
鬭者取力全在角，卧者稱身全在腹。
立身髣髴精神慢，背者分數頭項促。
行者動作皆得羣，乳者顧視真憐犢。
當流泅戲益自在，欲渡或疑猶蓄縮。
從容飲囓得天真，荷鞭時有童兒牧。
或橫一笛坐牛角，便是無聲太平曲。
江天雨雲易溟濛，風勢掀號摧古木。
欹斜簑笠趁牛歸，蕭踈暮景煙村宿。
奇哉胡掾老筆不可到，戴叟重生須死伏。
吾觀諸牛之態雖盡妙，尚有所遺思未熟。
牛於生民功最大，不畫牛功牛亦辱。
胡君胡君聽我言，別選輕綃成巨軸。
寫出區區耒耜勤，貴知天下由吾方食足。
去歲中秋安帥并，今歲中秋病守相。
并筵極口詈浮雲，終久蟾光被遮障。
相臺此夜天如水，露壓凉風秋氣王。
有客軒然襟義高，直自睢陽來一訪。
相與僚賢共茲賞，坐看玉輪從海上。
皓色疑專白帝權，晴舒萬宇俱澄曠。
斜漢昭回列緯繁，收縮精神烏敢放。
有如大臣得時用，上化恢宣賢業暢。
千官戢伏任施設，默默壞陶從巧匠。
金波漸轉落金樽，酒色映空寒動蕩。
一宵清景換塵寰，自得詩人難擬狀。
時揮大白目嬋娟，意入杳冥搜絕唱。
勿嗤幽圃陋吾邦，吾樂不知崑與閬。
人生聚散固難必，明年此會知何向。
相逢對月復開懷，詩筆鬭豪杯鬭量。
不然千里起相思，百尺樓高同一望。
至和乙未夏，二麥死大旱。
秋田不下種，熬然六月半。
天意忽垂惻，滂澤遂瀰漫。
九穀飽甘滋，時若被溉灌。
一變大有年，農籍脫逋竄。
既豐復不雨，累月病乾暵。
驕陽發仲冬，溫氣襲閭閈。
斂輸誠無艱，瘥癘恐莫逭。
何期日至前，風怒陰不散。
吹開六出花，空際自凌亂。
徐徐失埃氛，稍稍重枝幹。
移時平瓦隴，逮夕沒田畔。
雖下不及尺，近歲亦稀看。
瑞諜宜首書，他物烏足冠。
始寤天之神，俾下不可算。
小民徒怨咨，一顧回屯難。
君子當信天，夷險存大觀。
惠姦豈固然，福善終冥判。
吾喜開吾樽，對客共歡歎。
一病久誡飲，當席由吾斷。
引滿且酣歌，輕凜談間扞。
未必不因此，反得攄吾患。
一紀帥三垂，待士敢不至。
推誠以求應，百不得一二。
彥升其應者，所應由道義。
幕中六七年，始卒無少異。
嚴霜摧萬木，老柏彌蒼翠。
烈火熾三日，良玉自溫粹。
奉親不可留，含笑就委吏。
須代處洺邑，潔羞勤以遂。
我病來相臺，去客無所覬。
彥升兩見過，顧舊不顧利。
言別之遠官，駑櫪飼騏驥。
蹄齧慎勿較，所困非吾類。
自古賢者爲，爭免不肖忌。
坐待天衢亭，萬里觀騰轡。
春色清且明，節盛一百五。
寒食遵遺俗，潑火霽微雨。
非才忝國恩，因病得吾土。
何以知殊榮，此日奉宗祖。
新安唯皇考，豐安則王父。
松楸各萬株，崗勢擁城府。
二塋相去間，近止一舍許。
前曉揭旌牙，蠲潔具罍俎。
芬馨達孝誠，僾若侍容語。
禮成無一違，觀者競牆堵。
退惟愚小子，未老膺旄斧。
顧己胡能然，世德大門戶。
思爲後嗣誡，永永著家矩。
子姪聽吾言，汝各志心膂。
汝曹生綺紈，得仕匪難苦。
學業勤則成，富貴汝自取。
仁睦周吾親，忠義報吾主。
間須求便官，墳隴善完補。
死則託二塋，慎勿葬他所。
得從祖考游，魂魄自寧處。
無惑葬師言，背親圖福祜。
有一廢吾言，汝行則夷虜。
宗族正其罪，聲伐可鳴鼓。
宗族不繩之，鬼得而誅汝。
踈星掛闕角，落月含輕雲。
兀兀馬上身，叱叱馬前人。
瘦骨酸秋霜，病瞳昏陌塵。
自顧爾空空，胡以裨吾君。
憶昔明道初，窮冬極短晝。
給札金鑾坡，孤拙並髦秀。
諸公名世才，奮筆若神佑。
蕪辭亦見收，聖造等天覆。
子淵親契深，實出同試右。
自茲接珍羣，軒翼羾紫宙。
忠義必相勉，權利孰肯就。
洞照無隱情，胸臆爛辰宿。
宦路有亨塞，叨竊愧鄙陋。
何時聚德星，一慰荀陳舊。
休官得宴閑，理固居處靜。
中或不自達，觸物撓天性。
遂令優游心，反致寂寞病。
二川有耆英，識豈斯人並。
周才當要職，美譽著羣聽。
氣體殊未衰，援禮請還政。
安車得西歸，蕪沒治三徑。
蕭然絕世紛，日以道自勝。
以靜名厥居，內外了相稱。
君懷本清虛，復此林泉瑩。
君道本和樂，況有琴樽命。
新堂闢四隅，立意尤高迥。
夷襟造真境，友益具子令。
藥品稽神仙，門法尚忠正。
肌膚松菊香，庭砌芝蘭盛。
天宜錫難老，以示君子慶。
予亦希君者，誤寵竊機柄。
無裨紫極尊，動有赤松興。
報國苟錙銖，竄身違陷穽。
雅志呈未諧，高山徒景行。
朔風吹苦寒，近歲省未有。
重裘不可禦，凍袖敢出手。
初嚴刮面膚，漸虐摇臂肘。
終難凌壯肌，殊易挫衰朽。
持觴欲爲敵，病胃怯戰酒。
茵幬通作冰，强卧安得久。
擁鼻反收吟，其孰噤汝口。
何心窺園池，銳意墐戶牖。
流庸方滿塗，天不念黔首。
吁嗟卒無奈，默坐算五九。
非才忝四鄰，待罪涉一紀。
妨賢得云久，不退不自耻。
永厚復土初，疊奏犯斧扆。
乞身臨本邦，多疾便攝理。
帝曰吁汝琦，輔翼甚勞止。
今俾爾榮歸，揭節治故里。
均逸向盛辰，寵異固絕擬。
整裝將北轅，羌釁兆西鄙。
俄易帥感秦，旰食論所倚。
艱難惡敢辭，奔走奉寄委。
天聲方震揚，狡穴懼夷毀。
欵塞械兇酋，唯幸赦狂詭。
疆事計日寧，拙疹乘衰起。
披誠叩上仁，再遂守桑梓。
尫疲解劇煩，宴息良自喜。
園池昔恢拓，顧覽盡遺軌。
獨於北堂北，地勝失經始。
前人欲興作，就此創基址。
中輟如有待，命我成斯美。
鳩材亟僝功，因陋謹增侈。
芳林環密陰，鯨口下洹水。
吾堂據其陽，萬象來明煒。
匪直怡病襟，間足具賓簋。
僚屬請吾名，在景或在己。
吾謂夸風光，未若尊制旨。
視榜以思報，義實晝錦比。
或笑此翁愚，榮極尚不已。
鄉閭得蹔休，胡自勤勤耳。
吾曰勤雖愚，吾慮亦長矣。
天地施大恩，報上盡螻蟻。
終期謝貴仕，歸第保頹齒。
吾舍與公居，相去百舉跬。
豈無賢太守，有意待園綺。
安車時一來，爲我此加禮。
并門昔歲叨擁旄，公厨酒熟醺葡萄。
公時帥謂輒馳獻，助臨軍享投芳醪。
辱公詩答極愛重，氣骨雄健凌風騷。
公今大鹵盛開府，我得鄉守均疲勞。
却煩新釀遠相遺，故人義比丘山高。
衰翁拜賜喜自酌，持杯有感生鬰陶。
憶昨朔邊被朝寄，亭燧滅警兵鋒韜。
時平會數景物好，齒髮未老胸襟豪。
當筵引滿角勝負，金船灧溢翻紅濤。
間折圓荷代舉酌，坐客駭去如奔逃。
我乘餘勇興尚逸，直欲拍浮騰巨艘。
此來病質極枯瘠，兩目眵淚顛無毛。
較前飲量復何有，十分耗謝餘釐毫。
復嬰風眩戒食味，饞口絕望霑珍螯。
雖然公醞敢輕用，留吞藥劑傾甘膏。
縱逢嘉客衒公貺，三爵已命緘封牢。
錦堂風和弄弱柳，螺榭日暖烘夭桃。
茲辰慶我重加惠，勉與父老同春遨。
公居胡葺爲，非事土木盛。
湫陋必氣鬰，爽塏則神瑩。
全魏今別都，地總北道勝。
軺傳既旁午，牒訴亦紛競。
惟日過目前，豈暇圖休靜。
因仍府舍間，敝壞殊不稱。
茲余忝帥守，上責賦荒政。
無術濟饑流，感速賴仁聖。
連書大有年，愁慼變謳詠。
漸舒綏集勞，猶治淹痼病。
頤生擇所宜，宴息務清迥。
乘閑新此堂，庶用安吾正。
汝正果何如，自得本天性。
進特仗孤忠，退免全剛勁。
內確信吾守，外一歸諸命。
安然而處思，吾宇甚泰定。
詩酒延嘉賓，二戰或酣醟。
笙歌樂良辰，高郢下淫鄭。
射圃夾羣芳，角妙資豪興。
所適敢專享，意實在遐夐。
繼來皆鉅公，同調決相應。
從容坐鎮餘，浩氣端而挺。
將寧道德淵，諒悉欣流泳。
知不廢吾堂，是可以前慶。
金銅飾巨扉，其上覆高屋。
青石鑿雙轍，其下走彫轂。
東西翼危墉，陰以捍攻觸。
自昔藩鎮强，尚此存遺躅。
後守營厥居，鄆擬苦迫促。
余來亦患之，重改敢輕速。
會茲歲月深，朽敗鮮完木。
一旦忽傾摧，僣迹詎可復。
余得矯前爲，命徒墮舊筑。
堂皇遂延袤，興寢適凉燠。
廊廡悉舒明，瞻望快耳目。
移樓成廣厦，面勢壓平陸。
既忘登陟勞，又遠顛躓辱。
外將延賓僚，內足燕親族。
乘閑娛詩書，遇節振絲竹。
頤真與放懷，動靜獲所欲。
於氣貴能養，在禮思無凟。
侯邦謹法度，是克綏遐福。
踰制苟幸免，更久猶追戮。
吾居已絕嫌，道義斯同育。
余兄天聖中，尚抑齊安守。
余遭所生憂，得歸侍左右。
孤煢獲苟存，朝夕賴誨誘。
兄材無不宜，吏治孰可偶。
公庭常寂然，所樂在文酒。
臨江三四樓，次第壓城首。
山光拂軒檻，波影撼窗牖。
原鴒款集間，萬景皆吾有。
兄詩豪且奇，氣燄摩星斗。
優游預賡和，惟自愧荒醜。
于今四十年，日月甚奔走。
當時相聚者，十已喪八九。
嘗爲春亭記，烏敢示不朽。
孫君里中來，云亭廢已久。
徒有舊文在，況足失其手。
兄後見曾孫，弟老成衰叟。
一身雖寵榮，百慮鎖紛糾。
何如昔日歡，抆泣念愛友。
先塋東北隅，有泉渤而出。
奔跳若爨鼎，萬眼沸不一。
始雖稍泓登，漸乃肆沕潏。
吾嘗展祀餘，愛玩必終日。
爰從大旱來，數歲竭如窒。
傷哉利澤源，頓爾藏於密。
吾今具畚鍤，試欲疏潛屈。
開無數尺間，舊脈俄騰溢。
涓涓力尚微，勢已舒沈鬰。
我願天道常，不使五行失。
均調四氣和，寒燠皆從律。
宣其潤下功，復得霑羣物。
余嘗愛此君，中虛外有節。
手植數年間，萬戟競森列。
爲堂於其中，一境遂清絕。
雖歸臨本邦，事豈免羈紲。
不得時相親，固負好風月。
方將乞殘骸，就第養衰拙。
孤懷造崑閬，直氣卷金鐵。
終日對嬋娟，卒歲伴高潔。
春來忘芳非，夏至失炎熱。
秋深凌嚴霜，冬暮映積雪。
居無一不宜，嘯傲遠塵媟。
茲樂期誰同，實係長者轍。
相從挹天真，共話到禪悅。
簪籜豸冠聳，拉筍犀株折。
乘醉卧踈影，敲玉應仙闕。
此志吁未遂，對酒勿輕別。
戇老新成池上堂，因憶樂天池上篇。
樂天先識勇退早，凜凜萬世清風傳。
古人中求尚難擬，自顧愚者孰可肩。
但舉當時池上物，媿今之有殊未全。
池東無廩貯餘粟，池西無亭揮五絃。
中無高橋跨三島，下壓鼇背浮清漣。
其間合奏散序者，童妓百指皆嬋娟。
平無三石展湘簟，靜無雙鶴翹丁仙。
雅無吳郡青版舫，游泛安便牢且堅。
吾今謀退亦易足，池南大屋藏羣編。
一車豈若萬籍富，子孫得以精覃研。
夾堂脩竹抱幽翠，森森擁檻竿逾千。
池中所出粗可愛，芡盤菱角紅白蓮。
芍藥多名來江都，牡丹絕艷移洛川。
及時花發池左右，香苞爛染朝霞鮮。
戇老于此興不淺，間會賓屬陳芳筵。
妖妍姬侍目嘉卉，吚啞絲竹聽流泉。
宜城釀法亦云美，詩酒僅可追前賢。
狂吟氣健薄霄漢，豪飲體放忘貂蟬。
酒酣陶陶睡席上，醉鄉何有但浩然。
人生所適貴自適，斯適豈異白樂天。
未能得謝已知此，得謝吾樂知誰先。
育德知何宅，逢辰或見靈。
配乾雖有象，作解本無形。
浹物周寰宇，遺功在杳冥。
丹青如可狀，試下葉公庭。
破卵應難至，聞韶定有儀。
去同君子道，來協聖人期。
苑竹多成實，宮梧幾換枝。
何時天閣上，巢可俯而窺。
雪霽春來極目心，遠眉新黛破遥岑。
風傳花信值寒晚，煙染柳姿隨日春。
酒美好陪遊騎鬭，桃香誰待此門尋。
歡期未集芳辰在，冤對慵繙簡字金。
忠臣重此過邛崍，經計才優帝命諧。
縣弩清塵資遠撫，史彤修職峻榮階。
蜀天星入人先候，劍路銘昏蘚半埋。
錦里萬家迎使旆，壺漿應釋去思懷。
天幕沉沉淑氣溫，雨絲輕軟墜雲根。
洗開春色無多潤，染盡花光不見痕。
寂寞畫樓和夢鎖，依微芳樹過人昏。
堂虛座密珠簾下，試問淳于醉幾樽。
庇身名邑得嘉禾，銅墨猶嗟滯俊科。
前席未期宣室召，聞絃還繼武城歌。
酒旗穿柳春堤迥，魚艇藏花夕唱和。
對此不勞披縣譜，且求新句解詩魔。
厭直圖書府，思爲海岱州。
郡符分竹使，親膳潔蘭羞。
文石輸忠密，仙山進職優。
過家門納駟，卜地隴眠牛。
暮霰凌羈玉，朝暾豔戟油。
恩寬敷漢札，政善洽齊謳。
水際春芳盛，尊中客醞浮。
物饒三服麗，居樂五民游。
松鬣低容宴，峯螺翠入樓。
行聞西掖召，真賞莫淹留。
玉山岑寂雪花乾，仙掌風高露未漙。
自笑曼都凡格在，一宵無奈月邊寒。
章溝傳漏過三更，霜壓寒威特地生。
苦恨回環窗外鐸，幾番幽夢不教成。
發策無雙動紫宸，班條新貳兩朱輪。
窅窊仙桂天香重，蔽芾甘棠俗化醇。
駟馬同榮歸蜀道，二龍齊躍出雲津。
前期丹禁徊翔地，鳳沼波平藥樹春。
樓前輕雪未全銷，偷得春光入嫩條。
似向東風猶旅拒，可能渾忘舞時腰。
陌閑宮古綠煙迷，惹盡春愁困拂堤。
却爲多情足離恨，故教溝水亦東西。
章街風曉起新眠，寒食輕陰未雨天。
無限青絲拂遊騎，一生芳意負金鞭。
淡煙輕日簇誰家，微出青旗一带斜。
對景似嫌春意老，更摇踈影掃殘花。
畫橋南北水連天，纔聽鶯聲又晚蟬。
長使離魂容易斷，春風秋月自依然。
絲竹沉聲月泛波，警宵方喜罷誰何。
樓深酒密客留易，路遠香殘人去多。
寒燭倚蓮猶結淚，澹雲歸隴不停歌。
那知夢穩瀛洲上，正是鈞天九奏和。
繁聲沉夕籟，香燭競春葩。
玉射樓前雪，雪驚陌上車。
月閑花院掩，風軟酒帘斜。
莫駐城南騎，遊人自有家。
曉來延閣步層梯，春色周圍一望低。
殘雪半留珠殿北，非煙長護綺窗西。
幽情自逐歸鴻斷，芳意還因遠樹迷。
金匱有書猶未見，祕封香篆鎖芝泥。
天波新綠染成春，波面輕風起細鱗。
隔岸鳥聲低弄曲，出牆花艷遠含嚬。
柳經傷別還多緒，鷗爲忘機不避人。
三月偷遊仙署友，肯思迢遞走征輪。
層閣鬰嵯峩，登臨逸意和。
雨餘春物動，天闊夕陽多。
棊布金杯第，環通璧沼波。
泥中足車騎，應笑翟公羅。
太極疏靈派，長河注遠津。
波明動星斗，氣直貫秋旻。
月滿還知晦，雲收不亂真。
何妨借餘潤，膏雨及生民。
鄉郡分符兔刻銀，彯纓清曉別楓宸。
駟車歸邸夸新綬，鶴表還家謝故人。
度日客樽盈若酒，經春詩筆賦汀蘋。
編民應久歌來暮，棠樹成陰即舊鄰。
褐衣親策對中宸，三道精求素業陳。
履跡見穿期仕漢，璧瑕因指不留秦。
雲迷江樹歸艎促，翼退天閽客夢新。
好俟鄉人再推上，決科優等繼平津。
官綬飛花使轂丹，臘天行色犯輕寒。
持平久奉虞刑恤，宣澤新承漢詔寬。
擁傳想逢關吏歎，愛棠還接陜民歡。
三堂風物應如舊，公退先尋記字看。
西都爲掾促征輪，南浦分携碧草春。
卿寺試才方命秩，天衢飛步已逢辰。
洛濱修禊浮觴散，水際看花第品新。
櫻酪有期誰其薦，曲江應記並遊人。
翠影參差漸拂階，清郎曾此占奇哉。
辭君昔爲蓴羹去，戀爾今同菊徑來。
玉聳勁枝欺暮雪，繡殘文籜委寒苔。
虛心高節依然在，幾見繁英落又開。
向宦心難止，遺榮世所稀。
誰知懷綬去，便作掛冠歸。
行錦方爲寵，裝金已盡揮。
官閑同吏隱，身逸晦塵幾。
山鶴來無怨，江鷗浄不飛。
雨晴峯障活，秋老鱠絲肥。
庭玉名方遠，陔蘭志暫違。
倚門休結戀，史筆借光輝。
東南詳讞得材臣，親對天墀奉至仁。
舜服暫平惟恤典，漢庭曾譽不寃民。
圜扉鞠草提封靜，高蓋容門令德新。
最好齋航初按部，柳汀花瀨正逢春。
疊鼓聲喧下鷁舟，書山蕭索別英游。
青蔾照字觀奇廢，朱雀分符錫命優。
霞夾烏檣晴旆卷，星摇漁浦夜燈幽。
蓴風正孰帆無恙，一色江天望處秋。
仙檜移來近紫壇，亭亭將見起亭端。
纖枝未覺來風韻，勁節先知度歲寒。
得地最宜儒館種，結根須作棟材看。
願將軒竹陪蒼翠，带雪聞樽助雅歡。
訊察無冤善最聞，剸繁南邑遇盤根。
還將決獄平反意，去作臨民撫字恩。
淮上月高生麗思，浦前春老醉離魂。
知君陰德終陽報，容駟何妨大里門。
傾釀留佳客，秋亭弭使旄。
奉觴歸養切，行算別魂勞。
上若名鄉近，長安美價高。
清懷思酌水，惠政憶投醪。
論德堪成頌，評詩更助豪。
行聞趨節覲，同我怨持螯。
曲江風暖曉陰斜，翠色相宜拂鈿車。
自有春眠慵未起，日高人困又飛花。
葉葉新長約黛蛾，絲絲輕軟任風梭。
啼鶯便學歌喉囀，知是春來舞意多。
握節背都門，春天景半溫。
柔鞭難駐馬，芳草易銷魂。
遠目和煙重，離懷助酒昏。
好花無奈野，時復映遥村。
遠道今逢祓禊辰，雨餘風物一番新。
等閑臨水還思舊，取次看花使當春。
絮雪暖迷西苑路，車雷晴起曲江塵。
臺英正約尋芳會，誰是山陰作序人。
擁傳脩途倦，逢春旅思長。
遠煙含樹色，細雨起塵香。
隴麥成行綠，林鶯並對黄。
揚鞭聊自慰，舉目見韶光。
脂轄行傷早，揚旌興莫窮。
水遥天色共，雲細月波通。
巧舌爭啼曉，香牙盡入風。
縱吟殊未已，初旭放晴紅。
漢宮新蠟未開煙，寒食東郊躍駿天。
人面映花誰感事，客心燃火獨成篇。
塞鴻歸渚遥書字，營柳因風强破眠。
賴有目前隨分景，數村如樹起鞦韆。
遠煙芳草媚斜陽，蕭索郵亭一望長。
盡日倚欄還獨下，綠楊風軟杏花香。
振野驚風拂面塵，赫曦流爍犯征輪。
酒非逃暑虛成會，花未忘憂謾映人。
綠水已傷春別舊，碧雲長起暮愁新。
朝來記得瀛洲夢，目斷英游極愴神。
古堞連雲暝靄收，嗚嗚清調起邊樓。
雍琴垂淚虛情恨，羌笛殘梅未勝愁。
數曲伴風吹戍壘，幾侵夢入賓郵。
聽來便覺春心破，素髮生多不待秋。
雲壓孤城勢漸低，昏昏臺榭雪霏霏。
人遊兔苑何妨醉，使適龍沙未得歸。
夜館月明交素影，曉塗霜重借嚴威。
風前似慰征軺意，先學楊花二月飛。
草白崗長暮驛賒，朔風終日起平沙。
寒鞭易促鄣泥躍，冷袖難勝便面遮。
迥嶺卷回雲族破，遠天吹入雁行斜。
土囊微乞緘餘怒，留送歸程任擺花。
專對慙非出使才，拭圭申好歛旌回。
禮煩偏苦元正拜，戶大猶輕永壽杯。
欹枕頓無歸夢擾，據鞍潛覺旅懷開。
明朝便是侵星去，不怕東風拂面來。
東西層巘鬰嵯峩，關口纔容數騎過。
天意本將南北限，即今天意又如何。
三峰晴曉碧相挨，仙掌分明出霧開。
莫向巍峩衒高手，也曾先得桂枝來。
嘉陵源出本朝宗，地險無因直赴東。
從此逆流歸順去，恬波遥與峽江通。
洞戶呀然透碧溪，竹軒茅榭映高低。
行人不待桃花發，一到仙扃已自迷。
欣過龍門柅使車，頓驚凡目識仙都。
海中知有三山在，未信能加此景無。
欲使行人直過難，倚江凌漢任盤盤。
紆回到頂終須下，如此天高甚處漫。
欲知藩境得嘉名，試策筇枝上此亭。
江色照城平似練，嵐光堆檻活如屏。
好遨民阜充衢樂，出品花奇襲坐馨。
使馹暫來閑寓目，幾多高意在鴻冥。
檻外風光觸處奇，嶺頭金像對巍巍。
主人偏戀南犍樂，只恐瓜時示肯歸。
去年巴蜀失秋成，西顧饑流惻睿情。
嘗忝乘軺宣渥命，更煩持節拯遐氓。
夜亭微雨多侵夢，春峽繁花少記名。
到日莫辭行部數，屬城凋瘵望君生。
聖統垂千祀，天仁覆萬方。
思賢詠場藿，興儉緝帷囊。
寬法均疏網，憂民甚納隍。
畫衣期不犯，行葦見無傷。
列廟靈潛佑，高穹意默彰。
故教生嗣晚，欲示卜年長。
帝夢前推吉，郊禖此報祥。
協辰初告望，紀節正迎商。
和氣城銅律，休符集畫堂。
清飚來美應，瑞旭薦榮光。
九縣歡聲沸，三都惠澤滂。
非才塵近掖，援筆頌無疆。
聖饗申精意，靈心察至虔。
因知齋次雪，爲顯祭時天。
清廟陳豐潔，中壇致吉蠲。
樂和來瑞物，景霽見非煙。
卜日灰飛管，通祠火舉權。
短茵新禮重，虛幄睟容專。
盛美推穹昊，釐祥被幅員。
慶成朝萬玉，霈澤謹三錢。
有幸瞻熙事，無才列奏篇。
爲民祈福應，親記德音宣。
郁郁疑非霧，融融散薄陰。
油然天下澤，淡若嶺頭心。
適意自舒卷，有容誰淺深。
朝來殊未起，幽谷閟龍吟。
霜威昨夜肅天區，平曉蒿蘭一槩枯。
一寤春仁入根本，只憑秋慘及皮膚。
寒鋒刺甲過矛戟，皓色禁人著鬢鬚。
料得西風如未緊，且來枝上作明珠。
乍覺塵香動，風前細若繅。
無聲猶似雪，得潤已如膏。
美利存南畝，餘滋付小桃。
誰知青皡德，意不爲嬉遨。
弄黄含綠葉開眉，最有春來次第知。
生計任隨栽者意，却嗤松柏不禁移。
驛路行人東復西，等閑攀折損芳枝。
有生自是無根物，忍向樂風贈別離。
看花關有分，分薄亦蹉跎。
蜂蝶爭無限，笙歌得幾何。
利名長自役，風雨不須多。
趁取紅香在，高吟卷醉螺。
慣惱東風不定家，高樓長陌奈無涯。
一春情緒空撩亂，不是天生穩重花。
絮雪紛紛不自持，亂愁縈困滿春暉。
有時穿入花枝過，無限蜂兒作隊飛。
碎剪紅綃間綠叢，風流疑在列仙宮。
朝真更欲薰香去，爭擲霓衣上寶籠。
不管鶯聲向曉催，錦衾春晚尚成堆。
香紅若解知人意，睡取東君不放回。
牡丹經雨發香芽，滿地新紅因餓鴉。
利嘴可能傷國豔，只教春色入凡花。
遊蜂紛撲競花繁，未到香鬚只自喧。
盡日却輸蝴蝶計，鬧紅心裏默無言。
出入高堂性似馴，泥巢深穩足容身。
雕梁並宿嫌頻看，巧語多應是罵人。
信馬隋城下，行春訪舊傳。
樓臺在何處，瓦礫半耕田。
遠籟悲笳咽，餘花墜靨圓。
只留荒侈迹，千古監青編。
暑雨朝來已厭多，蛙鳴猶更幸滂沱。
雖然快爾狂跳志，爭奈良田有害何。
鐘峯隱隱隔江湍，翠色偏宜雨後看。
大抵興王須恃德，饒君終古作龍盤。
炎天花盡歇，錦繡獨成林。
不入當時眼，其如向日心。
寶釵知自棄，幽蝶或來尋。
誰許清風下，芳醪對一斟。
自古中秋月，風騷昨意難。
幾人亭醉筆，終夕凭危欄。
海際掀鯨目，雲端擢露盤。
一年相別恨，併與此時看。
月滿中秋夜，人人惜最明。
悲歡徒自感，圓缺本無情。
天外有相憶，世間多江平。
嫦娥難借問，寂寞趁西傾。
不因疔適出中林，塵外高蹤豈易尋。
鴻在碧霄誰可慕，雲歸蒼島本無心。
堤奩一鑑平湖滿，寺枕千屏疊嶂深。
知己重留多下榻，故棲猿鶴莫驚吟。
與君爲郡不相遥，只隔瓜洲一信潮。
誨字屢傳來客素，治聲常逐過江橈。
詞垣暫爾淹鴻筆，宴席何妨引巨蕉。
詩句滿筒煩借譽，爰居空自愧虞韶。
高籠携得意何勤，玉樹慙無可待君。
只愛羽毛欺白雪，不知魂夢託青雲。
孤標直好和松畫，清唳偏宜带月聞。
自有三山歸去路，莫辭時暫處雞羣。
鬰鬰山頭翠色攢，就中高格出林端。
霜凌勁節難摧抑，石纏危根任屈盤。
古鬣自隨仙日老，孤風不入俗人看。
時來匠者須回顧，且稟幽姿待歲寒。
萬卉趁枯死，香金鬭晚葩。
甘名應得露，野色豈如家。
俗態惜遲暮，芳情誰怨嗟。
重陽樽酒伴，不見牡丹花。
寺枕隋家廢苑前，登高還此會僚賢。
凭軒莫賦悲秋事，剩撚黄花送酒船。
誰言秋色不如春，及到重陽景自新。
隨分笙歌行樂處，菊花萸子更宜人。
古邑萬山裏，區區一尉行。
高堂方待養，寸祿豈宜輕。
身屈何傷道，才多少晦名。
贈言如可取，榮路坦然平。
當年都寺接賢初，屈指光陰一紀餘。
自說三茆深處穩，不逢又鯉寄來書。
隔江聞授諸生業，命駕因煩長者車。
得見新詩與高論，積年勞吝已全祛。
霽色破春昏，高樓日未曛。
林稍零舊雨，山頂入殘雲。
醉粉勻花頰，風羅縐水紋。
踏青入誤約，芳思幾紛紛。
咫尺東郊路，春霖絕未通。
銷閑生弈思，醒睡費茶功。
樓迥昏昏霧，窗寒霎霎風。
待晴桑陌上，五馬恣𤧚瓏。
二月風光盡屬春，六霙何苦妬芳辰。
東君等是回生意，須與鶯花作主人。
曉來飛雪抑香芽，料峭輕寒特地加。
青帝似矜春意早，更粧新萼與梅花。
巨澤渺無際，齋船度日撐。
漁人駭鐃吹，水鳥背旗旌。
蒲密遮如港，山遥勢似彭。
不知蓮芰裏，白晝苦蚊蝱。
常山畫野直天街，寄重如何付不才。
躍馬敢辭奔命去，扞羌曾是奮身來。
軍中紀律勞人葺，林下罇罍得意開。
引領恩軒無路到，幾臨風月獨徘徊。
旌旗乘曉出郊原，五馬臨風一慨然。
山勢似屏西限晉，地形如掌北擒燕。
麥含豐澤催齊秀，蠶飽柔桑起大眠。
守帥勉希廉與藺，九重高枕不憂邊。
藹藹西藍閣，煩襟一望開。
山川歸盛德，姦傑委塵埃。
城迥雲連堞，烽閑草蔽臺。
誰知太守意，不爲納凉來。
一潭嘉景四時新，不得經年作主人。
蓮芰風前忘九夏，綺羅香裏醉三春。
勤勞疆場誠無避，粧點蓬瀛惜未真。
多少勝遊休結戀，報君須自立涓塵。
宴宇新成苦未嘉，忽膺朝委易軍牙。
張侯暫喜留歡客，開檻憑誰種好花。
北沼不難平釣岸，西峰猶欠入窗紗。
後賢政敏多餘暇，高會何妨月影斜。
淺局雖難繼大才，谿堂佳致亦添來。
奇花並蔕宜新種，芳樹連柯得舊栽。
良執假途形詠歎，鄰封爲治惜淹徊。
想君醉問歌人處，不向風前酹一杯。
中秋宜月不教晴，人倚危樓意未平。
任是他時圓更好，爭如今夜畧分明。
四海尊方嶽，常推朔鎮雄。
陽爲中夏勝，陰與北胡窮。
孕秀賢豪出，宣靈造化通。
斗乘天位正，乾發帝基隆。
盛畜嚴凝氣，橫障廣莫風。
舉頭瞻峻極，危坐壓崆峒。
殖物資坤德，栖真固坎宮。
星躔函畢昴，祀典軼王公。
俗仰良材富，年隨喜澤豐。
左肱揮渤澥，右股跨獯戎。
地險祠庭革，時平戍壘空。
嵐光朝撲黛，寶色夜舒虹。
有藥皆奇種，無花不異叢。
層巔健雕鶚，怪穴老羆熊。
肆覲儀雖闊，斯民望未充。
何時清大漠，封牒紀宸功。
朔雪飛殘臘，融和變凜嚴。
徐來花出在，驟急霰聲兼。
數住天應惜，爭繁酒易添。
積深函久潤，濟大畧微嫌。
雅意明書幌，多情入宴簾。
舞腰難學轉，峯頂尚饒尖。
露蕊仙盤挹，風毛鬣囿燖。
宮牆胡粉畫，梅梗蜀酥黏。
影澹三春絮，光寒八月蟾。
垣塗誰復辨，巨壑有何厭。
狂助詩毫逸，清驅厲氣潛。
歡謠騰紫塞，喜色上彤幨。
凝霤收冰乳，堆庭鏤虎鹽。
吾民無足慮，豐歲可前占。
燈夕何蕭索，朝家恤殣災。
民心無奈鬰，春意有誰開。
明月舒雲懶，遊人怯漏回。
堪嗤愚太守，獨欲上熙臺。
合歡香影拂西齋，萱草前臨小檻開。
待爾忘憂與蠲忿，爭如無事起靈臺。
合歡萱草兩含芳，一見令人樂興長。
唯是憂邊與憂國，對花終日不能忘。
窮邊無處覩春榮，咫尺常山似洛城。
會得主人將雅意，欲教鄰境伏香名。
全開正弄朝霞色，半謝猶含暮雨情。
只上賓筵共一醉，也勝渾不見芳英。
蓬山曾許挹浮邱，踰紀光陰一瞬休。
朔塞風霜人易老，申湖歌舞景長留。
我臨賓席頻先醉，君對仙棊幾自謳。
千里詩來還感舊，不堪斜日凭邊樓。
一從西北困邊塵，瀛館仙游更莫親。
只慣彎弧揮太白，幾曾橫槊賦青春。
晴郊按獵長侵暮，夜橐飛郵不待晨。
多羨某棠閴無訟，時將佳句惱粗人。
極目知何勝，東西矗萬岑。
天雖限夷夏，人自失喉襟。
遠木已秋色，亂雲猶夕陰。
清風誰會我，太息撫霜鐔。
新葺公居北，虛亭號養真。
所期清策慮，不是愛精神。
滿目林壑趣，一心忠義身。
吏民還解否，吾豈苟安人。
盡室林塘滌暑煩，曠然如不在塵寰。
誰人敢議清風價，無樂能過白日閒。
水鳥得魚長自足，嶺雲含雨只空還。
酒闌何物醒魂夢，萬柄蓮香一枕山。
周旋通顯竭忠勤，勇退翩然得謝身。
鳴玉乍辭天上貴，揮金長示里中仁。
滿牀黄卷閒爲伴，一枕清眠任過晨。
六十九歸今昔少，萬年青史紀高人。
禮稱七十還君事，豈必如期許退身。
臣子引年雖審分，朝廷圖舊合推仁。
曉登文石方延刻，暮掛危冠不待晨。
竊惜聖神求治意，未宜輕去老成人。
不有浮觴樂，誰知愛客深。
投醪當席意，修禊昔賢心。
自至疑仙術，虛來協道襟。
去留雖任物，斟酌孰窺陰。
阻挹齋中酒，空勞塞上吟。
清潭時一望，搔首莫能簪。
只恨無才濟阻饑，北塘因爾失春期。
民心方喜稻禾熟，秋色不關臺榭隳。
一派芰連輸水鳥，幾船烟雨卧風旗。
佳辰賴有詩人覺，較得紅芳又變衰。
去歲饑流待撫循，日憂疲瘵苦傷神。
細民溝壑方援手，別館鸎花任送春。
舉目山河生壯氣，經時臺榭極芳塵。
秋來幸有豐年兆，還作偷安樂事人。
大暑喪餘酷，凉秋袪眾瘥。
歊氛隨雨斷，素景入宵多。
雁影穿池月，蛩聲出砌莎。
披襟予自快，楚澤任悲歌。
此夕何清曠，新秋乍奪炎。
凉飚來似舊，熏暑逝如潛。
露重翻香芰，踈雲點素蟾。
放懷殊不寤，箕斗轉前簷。
疆野壓雄邊，乘秋行此田。
萬峯朝巨嶽，多稼入平天。
農飽忘饑後，童嬉逼社前。
僚賢須共樂，舉白盡歌筵。
清商纔過半，皓魄最宜圓。
自是秋光好，非緣人意偏。
一宵歌吹地，萬里雪霜天。
忍見西樓下，佳期又隔年。
燕石寧參楚璧珍，六膺君槳共言綸。
老聃道大誰同傳，千古韓非是罪人。
琴瑟煩更化，椒蘭喜望鄰。
致儀慚蟻酧，申好忝莩親。
惜此登高節，難偕逐勝賓。
遥知潭上酌，多少插花人。
無勞遷職此何名，只有慚羞敢自榮。
撫俗未能宣上意，治邊徒欲振天聲。
邱山莫副推恩重，銖兩唯憂效死輕。
高句不須期任舊，已求三載奏官成。
不與皇家致太平，康寧時節便遺榮。
寰中自樂喬彭壽，海內空流邴魏聲。
一品坐來恩固重，萬鍾拋去祿何輕。
朝廷欲繼姬周盛，會向磻谿問老成。
此去參邦計，時才固異倫。
富民知有道，言利不違仁。
餘帳無情日，歸途適意春。
前期對清問，犧閣近槐宸。
六花來應臘，望歲一開顔。
歌舞喧侯第，風沙雜戍關。
餘芳留草樹，清興入江山。
後夜高樓月，蕭然崑閬間。
區區邊朔有何成，三失流年只自驚。
無一事來頭尚白，白人頭處豈堪行。
桃李知春意，陽和到嫩萌。
風霜誰自困，鸎蝶始多情。
終入芳菲賞，休論早晚榮。
窮邊何所負，轟鼓醉金觥。
良疇芳圃汩飛埃，生意顒顒望震雷。
北嶺有雲空自繞，幾時爲雨出山來。
塞上逢寒食，郊園此重臨。
一時行樂意，萬室欲春心。
節物隨人好，風光得處深。
只思民盡適，守鬢忘霜侵。
一來邊障地，走馬過三秋。
萬緒事常擾，九分春又休。
鸎花誰在目，霜雪只侵頭。
從得風光住，風光可奈憂。
修禊春塘上，誰知物趣深。
萬花開喜色，眾樂出和心。
雨意隨人住，杯情逐勝斟。
從茲窮塞地，佳節似山陰。
晚雷驅雨協春雩，誰識天工用意殊。
不許繁花私潤澤，獨教嘉穀足膏腴。
羣心有答方思報，寸草無求亦自蘇。
始信雲龍施美利，豈勞功力費毫銖。
葉葉輕雲帳薄羅，坐看膏澤灑庭柯。
風前芳杏紅香減，煙外垂楊綠意多。
聲落簷牙飛短瀑，點勻池面起圓波。
晴來西北凭欄望，拂黛遥峯濯萬螺。
牡丹京洛豔，惠我見新鄰。
一與樽前賞，重生塞上春。
衰榮存主意，深淺盡天真。
却似登蘭室，清香暗襲人。
去歲栽花遍小欄，只憂芳豔不禁寒。
年來醉賞春風裏，無限邊人見牡丹。
真是羣芳主，羣芳更孰過。
豔新知品少，開晚得春多。
幾日瑶姬夢，平生金縷歌。
寒邊今幸活，風雨莫相魔。
青帝恩偏壓眾芳，獨將奇色寵花王。
已推天下無雙豔，更占人間第一香。
欲比世終難類取，待開心始覺春長。
不教四季呈妖麗，造化如何是主張。
妖豔憑誰主，春光去不停。
離魂亂飛絮，生意逐浮萍。
錢莢偷餘態，茵蕪襲舊馨。
年年芳信在，慎勿歎飄零。
一夜殘芳泣露痕，曉來紅雨點蘭蓀。
對人終有風流在，幾片斜飛在酒樽。
池館何無賴，青春幾日回。
酒隨花謝減，心爲水凉開。
幽鳥閑鳴和，清風自往來。
峯巒新在目，天與白雲裁。
一夕輕雲卷怒雷，回塘經雨絕纖埃。
蓮房倒盞揮人飲，柳幄牽絲待席開。
未必鷗飛知客意，莫嫌蟬噪是風來。
歊煩盡滌宜無累，奈有詩情費剪裁。
區區西北十經春，强力今爲老病身。
白髮丹心論底事，清風明月屬閑人。
千鈞未免嗤鼷鼠，一簣猶思抑孟津。
早晚粗酬忠國志，五湖煙水樂吾真。
柳際一蟬鳴，停樽忽自驚。
所傷非節物，未立是功名。
默默悲時事，區區狥世情。
不須爭噪急，衰鬢舊霜莖。
時得不可失，時乎況得天。
蔓圖非易力，鴆毒是安眠。
廟勝兩楹決，壺漿一檄傳。
臨關休發詠，歸議主當然。
西北雲高拂女牆，危亭虛豁望中長。
田間堤陌成新險，天外江山是舊疆。
古道入秋漫黍稷，遠坡乘晚下牛羊。
凭欄多少無言恨，不在歸鴻送夕陽。
閏首郵音得到無，使來還喜發雙魚。
却思塞上經時問，恰是吳中當日書。
人邈江山神自照，道存忠義信從踈。
昔年元白慈恩事，詩意雖同志未如。
一志事邊徼，難甘景物催。
流年花易落，久戍雁頻回。
細葉未成幄，飛蚊還聚雷。
顛毛從自變，肯使壯心摧。
極塞將何奉燕娛，牡丹池館一株無。
誰人會我栽培意，欲見吳宮小陣圖。
從來良守重農桑，何事栽花玷此堂。
已愛昔賢形藻繪，更移嘉卉伴馨香。
東君於此最多情，先與黄金撚畫成。
何似亞夫堅壁地，因人千古得嘉名。
疊疊雲根漬古苔，煙巒隨指在庭階。
主人未有銘功處，日視崔嵬激壯懷。
堂下開畦植藥苗，更將靈種悉名標。
吾心盡欲醫民病，長得憂民病不銷。
遥派分流過近階，潺潺終日瀉瓊瑰。
誰知到此幽閑地，多少餘波潤物來。
小檜新移近曲欄，養成隆棟亦非難。
當軒不是憐蒼翠，只要人知耐歲寒。
邊俗稀曾識此科，南方地暖北寒多。
孤芳莫念違天性，無奈深恩愛育何。
禁扃清切擬仙都，多病年年絕寒居。
四海風雷歸舊筆，二垂霜霰乃吾廬。
道同今古猶相照，事役鱗鴻不計踈。
莫謂安恬道留滯，是非終有史臣書。
七夕今同末伏辰，方塘陶暑集珍羣。
嬌鸎萬囀風前曲，秀嶺千層水上雲。
幽鷺倚蒲真入畫，香荷擎酒不須熏。
天孫莫衒機頭巧，倒載歸來豈羨君。
池塘凉意早，秋色動邊關。
酷暑不終暴，清風來自閑。
畏螳蟬屢起，辭幕燕將還。
盡日當軒卧，看雲歸故山。
十年西北保疆垂，只恐非才誤委毗。
報國心誠雖慷慨，背時蹤跡極孤危。
欲求褒貶明千古，直把窮通託二儀。
多謝高篇遠相勞，召南風格本王基。
久陟風騷上將壇，更持旄鉞撫邊關。
山川滿目吟雖苦，戈甲藏胸意自閑。
威望昔嘗流塞外，雅歌今復奏兵間。
禁中日夜思頗牧，四牡看隨杕杜還。
滿懷經術欲誰傳，却憶西歸治洛田。
富貴苟求誠損義，聖賢難遇亦推天。
春風始入花王國，夜月長涵宓女川。
巖谷弓旌如未及，且憑詩酒作閑仙。
千年賢迹一堂間，日企英風敢自安。
爭似公陳無逸義，君王圖入殿屏看。
只趁重陽選菊栽，當欄殊不及時開。
風霜日緊猶何待，甚得迎春見識來。
堪嗤唐彥鄙連疆，不信重陽草木霜。
樽裏有花荷萬葉，三年酣賞好風光。
試獵秋原亦治戎，飄然豪氣滿秋風。
饑鷹猘犬爭爲用，不在人知指縱功。
靈嶽祠宮尚未回，六花隨禱下瓊瑰。
只憂風力狂無定，最喜雲容重不開。
但得餘滋周畎畝，敢求嬌意助樽罍。
夜深猶使家人探，平地依稀幾寸來。
聞說西臺遂懇章，一何欽聳一何傷。
赤松世外誠先覺，白首兵間是不祥。
得失兩忘祛病術，利名相賊溺人鄉。
幾時微立疆垂效，去伴公閑亦道光。
拙者奔馳智者藏，細論朝體豈無傷。
蒼生困敝誰更化，賢弼優游自考祥。
四海唐虞終我事，三川風月且吾鄉。
軍中不識陽春贈，幾按青萍駭夜光。
久拋儒掖禦戎疆，每憶青氈只自傷。
馬上文章終是俗，胸中戈甲亦非祥。
哇聲誤入離韶耳，藻衮輕投被毳鄉。
賴得高賢時借譽，不然幽迹轉無光。
池圃足高趣，公餘事少關。
幽禽聲自樂，流水意長閑。
近竹花終俗，過欄草費刪。
心休誰似我，官府有青山。
大鈞將首化，微物亦先知。
草木色皆得，禽魚意自怡。
和風無不到，餘凜欲何爲。
會與斯民樂，熙臺興未遲。
郊原飛隼拂晴霓，秋入豐年未慘悽。
嘗酒管絃先社集，捺弮禾黍極雲齊。
雪鋪蕎麥花漫野，黛抹蔓菁菜滿畦。
區脫狴牢無一事，山翁贏得醉如泥。
此夕仙花降羯陀，萬燈光裏雪花和。
天心要足良農望，人世常多好事魔。
雲際未應成霢霂，風前疑欲助婆娑。
陰晴況是民俱樂，無奈嘉賓惜醉何。
塞上區區罄拙勤，回頭芳歲已三旬。
何須更殢中山酒，日日憂邊似醉人。
滿歲窮邊喜未還，飛塵猶擬助高山。
一年願借雖慚寇，萬里思歸却笑班。
紫塞風煙長冷淡，赤松光景正安閑。
何時少奉揮金宴，免役勞魂夢寐間。
一守中山四載餘，栽成芳樹滿郊衢。
州民如有某棠念，惜取清陰萬萬株。
寒食郊園此會稀，吏民隨意賞芳菲。
樽前有樂人還去，牆外無花蝶亂飛。
眾裏鞦韆應是騃，岸邊鷗鳥却忘機。
黄昏易覺春醪散，細雨迎風灑西歸。
舍奠修彝禮，齋誠致吉蠲。
普天同日祀，聖道幾人傳。
窮厄當時教，雅崇萬世賢。
蒙然如可寤，朝夕在拳拳。
中山風物有前緣，經賞重陽第五年。
莫爲素毛悲晚歲，且吹黄菊酌芳筵。
退求僻郡疑邀寵，甘老窮邊似好權。
笑問此身何計是，不如嘉節倒垂蓮。
十稔違談燕，區區混濁流。
經時無一信，度夕是三秋。
友會此難約，君恩尚未酬。
何人伴高興，洛棹與嵩樓。
祈雪經冬未應人，歲除方喜六花勻。
解蘇民望終爲臘，要入時宜不在春。
欲使休祥同節賀，更教生物及年新。
明朝元會排天仗，萬玉相輝拜紫宸。
候時賓雁覺秋分，便委胡霜遡楚氛。
一片畫屏橫遠岫，幾行書字帖輕雲。
信通離闊誠虛語，聲到英雄似不聞。
莫趁衡陽戀閑暖，南兒矰繳正紛紛。
西北連憂寄責深，十年回首失光陰。
丹心報國期輸盡，白日當天荷照臨。
賜鉞何勞誠靦面，扞邊雖久即甘心。
孤根只有衰危甚，不得終身被傅霖。
一落粗官伍噲曹，清流甘分絕英髦。
建牙恩有丘山重，扞塞功無尺寸高。
許國壯心輕蹈死，殄戎豪氣入橫刀。
只期名遂扁舟去，掉臂江湖擲錦袍。
洛下安然塞下勞，公持霜簡我持旄。
憂無虛日三垂重，閑入芳春萬事高。
病虎厭風摧漢節，卧龍慳雨澀吳刀。
遥知嘯傲煙霞外，肯把仙袍換戰袍。
尺雪征塗已倦行，那堪寂寞過清明。
農居近古鞦韆野，縣堞成虛睥睨平。
只見靚粧矜節服，更無閑地匝春耕。
山川寓目皆形勝，可惜虛屯百萬兵。
破趙降燕漢業成，兔亡良犬日圖烹。
家僮上變安知實，史筆加誣貴有名。
功蓋一時誠不滅，恨埋千古欲誰明。
荒祠尚枕陘間道，澗水空傳哽咽聲。
早發天威驛，深春尚薄寒。
龍蛇盤道路，波浪卷峯巒。
古人萌常晚，新流勢未端。
忠臣方叱馭，更險不辭難。
春入并州路，羣芳夾故關。
前騶驅弩過，別境荷戈還。
古戍餘荒堞，新耕入亂山。
時平民自適，白首樂農閑。
漫嶺夭桃樹，無人亦自開。
雲霞深隱洞，錦繡遠成堆。
生意驚樵斧，芳情謝宴杯。
莫迷行客路，不似武陵回。
詰曲榆關道，終朝險復平。
後旌緣磴下，前騎半天行。
舉目自山水，勞生徒利名。
報君殊未效，何暇及歸耕。
二月春光薄，川寒驛路長。
虎蹲難動石，龍矯已刳桑。
嶺狹居多險，耕勤地少荒。
山農駭車騎，兒女滿莊牆。
待曉出山口，溟濛雨乍晴。
始知經盡險，終得坦然平。
草樹開春意，川原豁眼明。
吏民當自信，竹馬不須迎。
十載辭鄉志，登科一旦伸。
青綸歸養客，白髮倚門人。
家釀難禁蟹，江鱸正得蓴。
之官如自立，吾館有賢賓。
邇臣清舉世推公，驛召歸馳御史驄。
不獨危言開正道，更將高節激頹風。
嚴霜透骨寒威重，健鶻盤空殺氣雄。
朝選雖精知尚薄，濟時才業滿胸中。
萬柳籠溪借碧漣，滌煩高會喜僚賢。
人間酷暑病庚伏，世外清風有洞天。
一枕易醒西嶠雨，滿筵思醉北池蓮。
棠陰訟閴邊烽靜，誰信榆關作地仙。
病襟深惜好重陽，莫接郊園醉晚芳。
豪飲直輸無比戶，清歡全落少年場。
感時蕭索休成詠，中酒無流不是傷。
猛戰巨觥吹嫩菊，且陶佳節趁康强。
莫賦悲哉學楚騷，寒庭秋色一時高。
霜嚴獵衛鷹權峻，風入弓膠士氣豪。
對月清吟森玳瑁，吹花芳酌醉葡萄。
汾波照骨銀河淡，曉夕寒光助帳刀。
車書從此九區同，雉堞隳雲百載空。
欲把金湯角天命，却驚禾黍滿秋風。
雖餘墟落人煙悄，不改山河氣象雄。
何必壞城心可壞，祖宗恩德浸無窮。
唐叔祠推晉域雄，乘春來謁想遺風。
前庭樹古圭曾剪，近垅禾新穎未同。
山峻尚存維翰德，泉深長瀉及人功。
愚民不識邦君重，歲歲西神酒食豐。
柳出狻猊首，天然癭贅高。
楓瘤嗤鬼伏，松幹讓龍豪。
根聳伸獰爪，絲輕被毳毛。
三眠漢宮樹，人狀可同褒。
奇種定仙草，長生晉水蘋。
採芳曾著詠，薦潔可供神。
萬卉衰何速，三冬色自新。
大年如欲較，吾豈愧莊椿。
甘泉穿石磴，山腹啟禪扉。
自笑逃塵境，翻來觸靜機。
花開松色淡，歌咽磬聲微。
十里薔薇路，香風送馬歸。
練士當時閱，臨高共一觀。
勢憑朝氣銳，令入曉霜寒。
事重三軍國，形存八陣灘。
燒烘旗幟動，雷吼鼓鼙乾。
畫守誰能犯，循環莫見端。
赴谿驅稚子，飄石走驚湍。
彈壓提封靜，周旋四野寬。
機深天地秘，知少古今難。
寨巧花齊出，營新月未圓。
全師充國慎，堅卧亞夫安。
鵝鸛行雖卷，貔貅伎要殫。
撒韁馳鐵騎，疊箭取銀盤。
避槊身藏鐙，揚塵足掛鞍。
弩飛三刃劍，砲擲百星丸。
鐃管喧歸隊，肴觴足犒餐。
父兄人自衛，鳧藻眾胥歡。
有志銘燕石，無勞誤漢壇。
壯心徒內激，神武正勝殘。
漢唐二傅推疏白，高退當時歎莫如。
雖有清風傳舊史，不聞優寵及安車。
直緣賢迹光君輔，更約師模在帝儲。
何似詔公還廟席，萬靈和樂浹堪輿。
秘殿班崇極邇聯，九重思舊及高賢。
雖知榮寵公非樂，且喜孤忠帝尚憐。
惠物袴襦聯一境，得時霖雨即敷天。
萬方翹首臯夔入，待見唐虞致治年。
別殿深嚴峻寵班，再煩開府扼秦關。
棠郊陰滿修前治，蕙帳香銷在故山。
天意未容賢者樂，官方唯許老時閑。
蒼生況結爲霖望，豈要窮邊俗吏攀。
不草邊書絕塞氛，英僚高會喜同羣。
朋間射鵠雖連中，坐上飛觥不五分。
烈士感時何晚歲，男兒行樂是從軍。
速揮大白申嚴令，多得紅心即戰勳。
天意如何未應人，蛟龍猶得戢乖鱗。
民間望極經時雨，寒上寒深幾日春。
麥脚埋塵難自展，柳眉低水只乾勻。
西溪不在浮觴樂，且慰羣心祓禊辰。
清香奇色匝芳洲，只得公餘一見休。
道是好花堪謔問，幾時曾上美人頭。
建牙非稱冢司官，正是宸襟注意安。
即日太平歸輔翼，侍祠重陟岱宗壇。
絕塞風霜正樹威，不知韶律起從微。
十千酒且迎春酌，五九寒須半臘歸。
破屐好山連日上，費詩嬌雪著人飛。
屬封所過皆蒙惠，民吏應如挾纊衣。
霄躔將欲正三台，促召深思輔翼才。
只聽燮調光玉鉉，若爲封駮滯銀臺。
殿帷延納君恩厚，經席敷陳聖慮開。
命相幾時符眾望，遞中看錄白麻來。
暑雨頻經信宿休，近郊方出釋潛憂。
雖妨麥始二停穫，且見苗知一半收。
神嶽怖民藏電雹，老松憑寺偃蛟虬。
佳遊況遇從豐讖，好飾千倉待有秋。
鄣泥何惜出郊遊，始霽才寬望歲憂。
鬰若山光疑是活，飄然詩思盡難收。
隈林杏頰紅初抹，拂砌莎髯綠自虬。
禾黍坐看雲四合，有年將乞載春秋。
使臺凝績大河東，榮圃更臨輔鎮雄。
鸞省要資雖錫命，犧圖清職未推公。
滿天秋色增詩骨，一路歡謠入歲豐。
會取朝家精選意，陪京今是漢扶風。
九日陪嘉客，金英泛酒船。
撥醅時上下，浮蟻自周旋。
香逐榴花發，甘嗤柏葉先。
坐中宜醉挹，仙錄載延年。
輕雨來秋晚，郊園對客樽。
暫和春氣味，將冷雪胚渾。
聲入關榆苦，陰纏塞嶺昏。
黄花應自笑，摇落獨承恩。
天地久閉塞，氣和方一開。
花從無象出，澤藴太虛來。
慶可萬區浹，豐宜百瑞魁。
病襟雖麤釋，歡意阻賓罍。
一紀三垂慮，中疲病早侵。
人生何苦甚，世事愈思深。
冬漏長難過，霜風峭不禁。
幾時拋組綬，芝朮老雲林。
軺車勤按問，并部此先行。
糴重傷農業，年豐報力耕。
幾時蘇俗困，異日復民兵。
公策方經遠，提封可坐清。
元日難逢是立春，普天誰不喜佳辰。
一年氣候均諸節，萬卉芳菲實九旬。
柏葉始傾爲壽酒，土牛隨示力耕人。
故陰盡革無餘臘，端朔陽來慶共新。
萬家燈火徹重闉，通夕熙然本順民。
誰道升平無可狀，請觀豐稔及茲辰。
月隨遊騎何曾動，蓮嫁春風不是真。
半病使君心未伏，欲驅歌吹逐香塵。
春寒著人骨，病軀殊未堪。
雁慵難遡北，花怯不開南。
詩筆少新興，戰觥思舊酣。
邊垂何事樂，寂寞月將三。
并塞園林古，春來似不知。
雨輕成凍易，樹老發花遲。
劇事隨年倦，歡悰入病衰。
芳時期强賞，宴鼓揭天搥。
三月鞦韆節，西郊菡萏洲。
塞寒春尚淺，俗樂政同優。
賞愜杯忘算，歌妍餌失鈎。
黄昏垂柳岸，人意共遲留。
拍堤春水展輕紗，元巳清明景共嘉。
人樂一時看開禊，飲隨節日發桐花。
紅芳雨過粧新拂，綠柳含風带盡斜。
欲繼永和書盛事，愧無神筆走龍蛇。
巧匠矜能作水嬉，偶形千狀擬真爲。
機關自謂無知者，手足其如有見時。
鈞叟投竿魚自出，舞姬揮□□□□。
□□□□□□□，□□□□□□□。
晉陽封守遠睢陽，空有馳魂若侍傍。
處世少容雖鑿枘，與公相協自宮商。
冥鴻愈適知難慕，疲駕將顛失預量。
新句暗投頻駭目，少陵光焰極輝煌。
百諷新篇百忘勞，直將淵旨質風騷。
閑觀景物辭終巧，意到安恬格自高。
三代正聲傳雅樂，千年嘉味入蟠桃。
誰知八十歸休相，字體詩情日日豪。
彥國賢推不世奇，兩諧交政辱公詩。
如褎事契誠多幸，欲並才名敢固辭。
疏傅退來光漢史，周公歸已靜淮夷。
須知病守榮非淺，日對鄉枌擁郡麾。
怒雷傾雨灑無垠，天意須臾復至仁。
比屋士民平歎息，一川和黍長精神。
徹犁農喜通新種，隔轍人誰謂不均。
大利豈當論小害，路泥深尺沒征輪。
冒暑行宜早，修途不困人。
遠風清逐睡，微露濕低塵。
好月看無盡，高吟意益新。
未雞知漸曉，天角下星辰。
山脚林成簇舍窠，門前流水養嘉禾。
森森松柏圍先隴，濈濈牛羊滿近坡。
官賦已供餘歲備，村歌無節得天和。
安全盡責廉平吏，三歲齊民更孰過。
山路何曾倦，官程幸不賒。
片雲無定雨，香草逐時花。
暑序秋天氣，農居古室家。
鄉關勤一望，峯翠列高牙。
崎嶇微子道，行路始知難。
峻嶺萬千疊，紆途百十盤。
地磽民力薄，天旱穀苗乾。
未寤蒼蒼意，平川雨澤寬。
曉入吳兒谷，危塗信不虛。
千峯疑絕路，一逕俯容車。
山鳥過雲語，田夫半嶺鋤。
時平盡周道，天險欲何如。
我從團柏歷山岐，秀絕唯於熊耳知。
芳草經年被重席，輕雲無日展時旗。
羊頭有黍名終俗，壺口稱關類亦卑。
何似半天留鶴馭，此來憑軾與仙期。
出却千山與萬山，坦途由引達鄉關。
邊垂未減宵衣念，閭里徒矜晝錦還。
憂國敢忘經日慮，治身能得幾時閑。
遥知上冢光榮處，只在州城一舍間。
欲知爲郡寵，晝錦入家村。
自古拜松檟，幾人如子孫。
麾幢新俗觀，牛酒飫鄉尊。
儒者榮斯甚，將何報國恩。
垂稔良田雨信愆，三農憂死只呼天。
應時滂洽真無價，數日淹遲誤有年。
立解焦枯非甚力，不知神化此誰權。
何妨四序均膏澤，長使生靈得自然。
尺雨滂然滌旱災，行田因得過家來。
催成禾黍拖泥秀，長就枌榆揭凍栽。
三組不矜聊問俗，一廛雖陋且容杯。
郊原躍馬都忘病，隨目山川氣象開。
一夕甘滋起瘁田，斗回災沴作豐年。
便晴誰恐禾生耳，將熟偏宜穀捺弮。
雲退不留驅旱迹，氣清渾露已秋天。
衰翁豈獨同民樂，更覺詩豪似有權。
雨過觀田出近垌，敝廬還喜及柴刑。
雲平多稼徹天盡，黛拂遠山隨馬行。
寂寞秋風催晚角，徘徊先隴奈重城。
鄉人莫羨前驅弩，吾意何如負郭耕。
疊疊山依皺曉霞，羲輪騰海露天涯。
一川圖畫秋方靜，萬積京坻穀盡槎。
舊鄴餘風含古意，太行高景落詩家。
訟庭經日如僧舍，又到村居倚將牙。
豐歲觀農穫，先疇路不遐。
子多宜晚穀，生柪就新麻。
蕎麥方成齪，蔓菁未入椏。
鄉民愚自詫，太守是吾家。
洛中平日是吾家，時節芳菲正可誇。
權去獨思來衛幕，春歸誰約醉桃花。
晴飛縣舄瞻仙翼，暖擷新蘭薦潔牙。
更想緱笙聞夜月，翩然高意薄青霞。
延塞何須輟鉅公，西師今復久櫜弓。
三台班秩名雖重，四海生靈澤未豐。
莫泥兵韜求策勝，更充賢業俟時通。
歸來談笑巖廊上，致主唐虞始是功。
猛收宵雨發秋光，甲子朝來甚不傷。
天意欲教成九穀，人心兼遂樂重陽。
山開霽碧迎軒秀，菊染新黄助酒香。
氣與民和自無沴，豈須從俗佩萸囊。
壞圃蕭踈有廢臺，登高留客此徘徊。
幾年埋沒荒榛滿，今日崔巍宴席開。
一境山川俱入眼，重陽風物盡宜杯。
坐中不勸猶當醉，菊蕊浮香似撥醅。
芳醇盈榼副風騷，慰我漳濱病擁旄。
把菊不同陶令喜，白衣人只送香醪。
滑醪清滿菊花巵，只欠新螯左手持。
欲報善隣將意厚，苦慚家釀带春醨。
芳訊欣隨客鯉開，雅篇并付木奴來。
病翁逢酒唯憂過，更使湘包下滑杯。
欲識芳園立意新，康辰聊以樂吾民。
天收寒食時來雨，人得常年數倍春。
密密樓臺花外好，蚩蚩歌舞醉中真。
朝來必要升平象，請繪輕綃獻紫宸。
對敵公如論酒兵，病夫雖劣敢先登。
如將壓境求詩戰，即豎降旗示不勝。
東郡何能抑上才，召書看即日邊來。
名醪價重詩篇好，㮰泛西園感遇杯。
樓角聲喧促曉更，致虔塋域出西垌。
春山带雨和雲重，麥隴如梳破雪青。
鄉樹溟濛天水墨，村農淳野古畦丁。
陰迷俄景催歸馭，暫向東風俗眼醒。
自昔能詩者，如公敏思稀。
清風當世聳，大雅一時歸。
京輔方期治，天顔此暫違。
召棠隨有愛，庖刃不勞揮。
吟筆閑邀戰，隣邦動怯圍。
疲神支敗北，對景失芳菲。
無物酬明月，何心衒晝衣。
驚弦常跕跕，突陣正騑騑。
溪柳柔金幄，園花爛錦幃。
嬉遊成樂國，佳氣俯端闈。
郢曲高難和，荆棲近莫依。
流年傷阻闊，好夢接容輝。
不信降旗豎，猶勝走檄威。
可慚貂莫續，安敵虎而飛。
窘蹙圖更郡，奔逃始見機。
吾鄉雖甚美，無計戀柴扉。
溪園高致此非遐，請爲公陳眾所誇。
一境熙臺躋舊俗，萬民和氣入新花。
流芳只有人思召，行樂何須坐有車。
不獨清明資勝會，四時風月愜詩家。
本邦爲守獲隣封，民政雖殊道則同。
浹境歡然君有惠，一鄉榮甚我何功。
漸濡美化規模近，珍重高篇氣格雄。
德薄可能勝尹誦，穆如空自愧清風。
誰言智者不兼仁，請看新渠激磑輪。
本爲酒材寬物力，更饒春月樂鄉民。
陰晴天色將寒食，狂醉人心即蠟賓。
父老他年傳故事，可忘修禊起茲辰。
欲集珍叢稱此堂，春來栽檻首花王。
連砧不動開猶少，對酒多情格自强。
白晝已凌鄉錦色，清陰宜接訟棠芳。
娛賓一奉笙歌賞，從此香名歲月長。
榆莢紛紛擲亂錢，柳花相撲輥新綿。
一年寂寞頻來地，三月芳菲已過天。
樹密只喧閑鳥雀，臺高猶得好山川。
病夫不飲時如此，徒有詩情益自然。
淫雨農疇害復收，彼何恩厚此何仇。
高田穀穗拖牛尾，卑地莊窠沒獸頭。
稔社徹宵喧鼓樂，災居無日苦饑流。
如云禍福關爲政，安得豐兇在一州。
直疑天際裂銀潢，大雨連傾特異常。
數里河聲轟陣鼓，萬條簷溜卓戎槍。
雷霆勢惡掀人腦，蛟□朋兇碎客航。
正熟民田多沒穗，幾時仁惻動蒼蒼。
久雨無書致睦隣，坦途非邈盡長津。
正憂吾里民災甚，敢覬公齋酒味醇。
得騁蛟龍方倚浪，未鋤稂莠已齊身。
太陽幾日披雲見，多少如葵仰望人。
地下陽將復，人間氣已和。
羣陰明數極，六出見花多。
賀稱新年曲，歡侔故郢歌。
同雲留紀吉，柔荔借萌科。
起認灰飛管，堆凝素出波。
朝盈振鷺集，隙隘白駒過。
樹密輕黏萼，天圓細撼羅。
潔非容物污，碎不在風搓。
農畝經年瑞，詩家萬古魔。
平明開慶會，綠蟻薦紅螺。
笳鼓擁貔貅，韓陵山下頭。
人心忘岱嶽，鷹眼快離婁。
兔逸茲窮虜，孤殲即貴酋。
鄉民誰會我，衣錦樂畋遊。
習平禮樂存形器，要閱兵須有殺生。
故備姦戎侔斬伐，唯於畋獵可申明。
妖狐膽裂逃終戮，老鶻拳高下必精。
大獲未能矜小得，幾何人不哂吾行。
人正開統發新陽，盈尺稀逢雪載滂。
不必宮聲符善歲，却應和氣得嘉祥。
同雲幾刻藏春色，利澤經時洽眾芳。
遥想九天排曉仗，六花吹入萬年觴。
先隴比如何，新年重一過。
風迎人意好，春入鳥聲和。
畎畝因時勸，松楸趁暖科。
公餘私遂及，吾幸比爲多。
新歲齋前寂訟鈴，不妨諏日展先塋。
遥知隴樹春方到，一見家山眼又明。
孝弟少期爲俗勸，里閭烏足語吾榮。
此行猶苦圭符累，名遂歸來更盡誠。
鄴瓦搜來頗異常，寄誠安足奉文房。
早陪神化丹青筆，莫滯邊書赤白囊。
誰傳石末首青州，鄴硯今推第一流。
更好豈堪濡化筆，報瓊終念木瓜投。
陪京高選得名卿，勤葺公園匪自寧。
政舉輔藩無一事，意尊王室有三亭。
看花篇什煩官課，對酒笙歌易訟鈴。
他日吏民銘惠愛，定隨碑刻載圖經。
四時風物隱天真，咫尺城隅惜示人。
幾歲壞堤埋老木，一朝春色與吾民。
壺中有景知誠少，堂下無喧到始頻。
我亦治園同眾樂，夾河相望稱爲隣。
花簇香亭萬朵開，琱輿高自九關來。
輕陰閣雨迎天步，寒色留春送壽杯。
仙吹徹雲終縹緲，恩魚逢餌幾徘徊。
曾參二十年前會，今備台司得再陪。
寶閣三休地，琅函列聖文。
天章橫紫極，洛字覆青雲。
花拆驚雷起，龍騰駭浪分。
宸毫知善斷，更嗣禹邦勤。
世積皇基厚，天扶帝極安。
宸心思報重，靈答匪誠難。
蠲潔齋居敞，凝嚴路寢寬。
二儀通聖饗，三后接神歡。
惠澤開秋慘，和聲破曉寒。
南山薦君壽，嶢闕聳羣觀。
大饗無先祫，精祠貴必躬。
歷朝疑未講，曠典屬今崇。
良月稽冬孟，容臺訪禮中。
祀期當象閏，位向卒虛東。
太卜諏元日，齋誠儼法宮。
琱輿下丹地，琳館薦清衷。
雪密人初駭，天高德自通。
陰雲成瑞靄，凜色變和風。
世室休嚴衛，宵衣集庶工。
敘親昭穆正，合食簋鉶豐。
既祼神斯格，居歆慶已蒙。
歡欣流禹律，謦欬入堯聰。
月射千圭白，星輝萬燎紅。
茨歌將振作，晴旭漸曈曨。
回蹕升端闕，羣瞻聳上穹。
蕃釐均廟餕，惠澤泰民窮。
孝著鉤鈐動，恩疏貫索空。
致祥書可信，讓美意爾沖。
此協亨嘉會，慚非輔翼功。
唯知獻君壽，巍與二儀同。
至矣君嚴父，其惟祀配天。
明堂茲有法，路寢復申虔。
禮簡刊前誤，圖新煥昔傳。
乾坤隆正位，辰火協高躔。
宗德停參侑，推尊獨大圓。
兼崇太極坐，並享總章筵。
節物豐秋後，齋精吉玄前。
既祗真館駕，遂潔閟宮牷。
泛灑輕塵失，涵濡惠澤先。
直由誠意感，卒使祭無愆。
翌日回清蹕，中宵儼邃延。
一純通肸蠁，五室敞蟺蜎。
和必流金石，馨非主豆籩。
靈光燭窗戶，飚駕觸旄旃。
齊酌終三薦，神釐答萬年。
歡聲摇海嶽，瑞色變雲煙。
餕已均庖賤，恩思被幅員。
星雞隨敕豎，赦鶴下樓宣。
教不煩家至，民惟視德遷。
普天知子道，斯匪化工然。
內閣門清曉，中天對邇臣。
唐虞遺典在，河洛奧書陳。
二聖勤勞舊，千齡矩法新。
帝暉方咫尺，宸翰復躬親。
鸞拂宮綃舞，花隨御筆春。
奎光連璧府，劍影動龍津。
今古神功絕，頒宣上意均。
玉峯羅俎豆，黼坐拱星辰。
魚藻符亨會，蓬瀛寄此身。
流霞仙飲罷，又賜一杯醇。
一紀前曾對此君，依然軒檻喜重親。
丹心自覺同高節，青眼相看似故人。
不雜囂塵終冷淡，飽經霜雪尚精神。
樞廷豈是琴樽伴，會約幽居稱幅巾。
昔年疆場寵雙旌，官寄洋州實治并。
今喜遠民留上意，故求賢守紹家聲。
升雲仙迹唐祠古，踏石春遊灙水清。
時閱吏文應笑我，從前銜署只虛名。
好勝時多尚己爲，前人勤力必隨隳。
所圖營葺猶如是，欲樹功名即可知。
昔慕先賢形藻繪，本同來哲作箴規。
得公詩刻增光燄，定警媮風變俗漓。
槐耳籠前檻，雲峯透曲櫺。
凉風即崑閬，煩思入滄溟。
荷弱翻青蓋，榴新倒綠缾。
晚來收驟雨，一枕夢魂醒。
凉風吹暑豁煩歊，上馬迎風趁早朝。
宿霧欲開星月澹，隱然雙闕在層霄。
奪熱清風幾快襟，禁街岑寂漏聲沉。
東方似動陰氛失，北斗高垂帝闕深。
憂國遠圖深入夢，費詩閑景懶成吟。
平明天外鳴鞘下，萬玉顒然拱極心。
黄金綴菊鈴，兗地獨馳名。
細蕊浮杯雅，香筒貯露清。
風休沉夜警，雨碎入寒聲。
自此傳仙種，秋芳冠玉京。
雲閣崇先重，霜柑薦瑞新。
臨觀紆法從，趨召獨隣臣。
虹實開天意，重榮浹上人。
不隨淮枳變，自比禹包珍。
廟獻宸心格，親頒聖寵均。
從茲魁眾果，仙府占長春。
愆陽經臘惻皇情，徧走靈祠達意誠。
馬殆始知仙府迥，露寒如到月宮清。
甘泉既久蠲民瘼，惠澤非難滌厲萌。
日待神龍興熱窟，一吁嘉雪滿寰瀛。
新元迎曉朔風凉，零落同雲勢漸霶。
氣候未春終是臘，禱祈方得合稱祥。
拜章粉絮迷朝珮，獻壽瓊花入御觴。
自是三農豐歲兆，人聲何必問宮商。
去物輕遐邑，宸心與近均。
宜將寬詔意，善恤遠方民。
寒驛鳧先下，春郊雉自馴。
白雲休引望，馨膳有天倫。
初暑軒窗覆翠陰，更宜飛雨濯塵襟。
喜花添色自人意，爲歲期豐獨帝心。
餘潤日隨和氣浹，好聲時逐遠風沉。
郊原徧採農家議，一寸真如一寸金。
重九開樽節未寒，黄花初發葉皆單。
待看旬日金鈴綻，剩得東籬一醉歡。
誰知九日接賓觴，未放寒花折露房。
早是生來悲晚節，那堪開不在重陽。
滿頭且應良辰插，一夜寧衰淺意香。
守待金鈴披絕艷，共君搴蕊醉餘芳。
驚人侍句本天成，艷格清奇不易評。
秋月照空澄萬景，洛花無品盡多名。
珠藏赤水搜求苦，礦出黄金鍛鍊精。
郊廟有歌猶未採，只輸高興寫幽情。
紫菊披風碎曉霞，年年霜挽賞奇葩。
嘉名自合開仙府，麗色何妨奪錦砂。
雨徑蕭踈凌蘚暈，露叢芬馥敵蘭芽。
孤標只取當筵重，不似尋常泛酒花。
大祫休成慶澤新，廣庭宣制寵臣隣。
非煙薦瑞籠宮殿，出綍敷言聳搢紳。
風結冰簷駢玉箸，日融霜瓦半魚鱗。
移時始放金吾仗，鵷鷺齊飛出禁闉。
懊惱閑雲取次生，中秋觀月悞人情。
一時雖不充羣望，萬古終難掩至明。
疑有陰魔憎好事，更虞淫雨害豐盛。
須知席上徘徊意，直似葵心向日傾。
君於榮利已恬然，此治韓城屬薦賢。
惠政即隨春共煦，道心常與月同圓。
門踈俗客禪詮遠，亭掩修篁定力堅。
思退幾人曾上籍，可容名記託新篇。
紫極宸居重，黄扉禁戶深。
齋精嚴帝配，祗翼達天心。
百刻延壺箭，千廬肅羽林。
秋聲來易感，仙夢斷難尋。
小雨隨雲散，踈星伴月沉。
樹雞先曉唱，菊酒带香斟。
寂爾潛神化，翛然適道襟。
惟馨思在德，肸蠁佇靈歆。
覆欄纖弱綠條長，带雪衝寒拆嫩黄。
迎得春來非自足，百花千卉任芬芳。
當欄新植盡珍叢，異格同妍出化工。
何物眾人驚絕艷，一枝花坼瑞雲紅。
合昏枝老拂簷牙，紅白開成蘸暈花。
最是清香合蠲忿，累旬風送入窗紗。
牡丹殊絕委春風，露菊蕭踈怨晚叢。
何似此花榮艷足，四時長放淺深紅。
莫輕叢篠綠陰微，迸笋方抽嫩玉枝。
結實他年臻瑞物，最宜栽向鳳凰池。
蘼蕪嘉種列羣芳，禦濕前推藥品良。
時摘嫩草烹賜茗，更從雲脚發清香。
隨竹縈回翠蔓延，土藷名異出前編。
會須霜晚餐珠實，可挹浮后作地仙。
圓沼泓登璧彩浮，萍新殊未覆游鯈。
纖鱗不用時驚沒，香餌雖投是直鈎。
危峰疊疊起丸泥，莫愛幽奇是假爲。
黄閣何功宜自劾，去尋真隱老衰疲。
靈鵲雙雙日自馴，徘徊軒檻若相親。
主人素解忘榮辱，何用喃喃送喜頻。
去年同舉菊花觴，自揭清音入醉鄉。
此日高秋來一別，幾旬佳節負重陽。
風生古操安新治，雨徹踈茅鎖舊堂。
民里更繁應自化，宰君心地本空王。
曉蹕聲乾下九重，西郊岑寂款琳宮。
驕陽尚作三春旱，多稼期霑一雨豐。
恤物致虔歸上德，應誠爲答即神聰。
從來聖感無旋日，不在商巖傅說功。
杪春時澤未全滂，西禱真祠徯福祥。
蠶女捨籠驚法從，耕夫投耒目天光。
勞勤率有優恩及，拜賜皆知佚道長。
海內承風誰不勸，何須躬籍與躬桑。
皇心憫雨出西坰，親禱靈宮致潔誠。
扈蹕不知農事苦，輦前爭笑叱牛聲。
太一尊神宅近坰，特紆天仗乞殊靈。
清衷祠禱才三日，大澍滂沱足四溟。
上釋憂勞嚴報謝，民祛愁鬰得康寧。
至誠有答真如響，更異言閒退守星。
帳殿深沉壓水開，幾時宸輦一遊來。
春留苑樹陰成幄，雨漲池波色染苔。
空外長橋橫螮蝀，城邊真境闢蓬萊。
匪朝侍宴臨彫檻，共看龍艘奪錦回。
西池風景出塵寰，春豫方乘禁坐閑。
庶俗一令趨壽域，從官齊許宴蓬山。
樓臺金碧芳菲心，舟楫笙歌浩渺間。
與眾盡歡宮漏促，萬花香裏屬車還。
知君爲邑解銅章，却復先廬坐葆光。
對境風幡俱不問，安禪心法兩皆忘。
滿庭脩竹爭高節，近砌幽蘭稱獨芳。
若論厭喧遭拄杖，何如趣駕返周行。
邃寂敞仙扃，心齋物外清。
滂沲今應禱，肸蠁此通誠。
月殿栖真境，風梧醒睡聲。
如何謝靈貺，至道本難名。
一夜陰雲匝四溟，朝來嘉雪灑寰瀛。
因風絮起先春媚，剪水花飛到地輕。
天際定迷瓊蕊屑，世間今有玉樓成。
應時何止銷民疹，直壓胡沙萬里清。
幾日知君命駕來，芳辰看失獨徘徊。
黄封御酒新霑賜，更偶金鈴菊未開。
倦鵲穿林趁獨棲，此情唯有老鰥知。
西風日緊重陽近，忍對黄花把酒巵。
向陪亡室鶺鴒原，正是輕霜九日天。
醉語忘形幾爾汝，詩毫揮紙速雲烟。
思窮碧落今無術，淚灑黄花兩換年。
一覽嘉章生百恨，孤懷還昧覺心圓。
遷筆褒揚逸少書，孤風拂拂起襟裾。
孝心知覩英靈在，世系元承福慶餘。
永向浄居同相好，任從深谷改丘墟。
君詩意主稱人善，義節軒然到古初。
欲護親塋薦福殊，僧藍營葺幾年餘。
名因先帝鴻恩錫，牌得君謨大字書。
佛宇增輝良自爾，鄉廬傳美孰加予。
須知體法多奇處，深造鍾王奧妙墟。
唐季諸侯孰擅雄，鄴邦高襲世勳洪。
圖功自可超煙閣，接士殊優在雪宮。
刀筆風流爭戰外，生靈安帖笑談中。
詩豪墨妙家藏久，二美刊傳定不窮。
珍藏正獻草書詩，傳誡雲來示永貽。
幾夜風濤偃松柏，半天雷雨起蛟螭。
臨池學苦應同妙，舞劍功如未是奇。
刊石豈徒爲世玩，更思清節可師之。
閱古堂成在北邊，希文詩筆美前賢。
高吟尚紀終軍策，小字如觀樂毅篇。
欲起貴名增世慕，更刊餘禮廣人傳。
其他事業知難泯，盡入仁宗實錄編。
常喜交親燕此中，忽移歡緒作悲翁。
桃陰已盛何曾語，檜影長閑不厭風。
數漏趁朝心拱北，忍饑開閣客盈東。
人生易別須偷暇，爲我樽前話苦空。
凜氣回輕燠，凉飚絕怒號。
飛霙難自拆，細雨反如繅。
惠澤非常降，祥編想共襃。
民閻清歲癘，農畝得春膏。
天意雖滂洽，人心尚鬰陶。
未逢銀甕出，不見玉樓高。
酒興來差淺，詩情病少豪。
曾看紛似絮，舉白待風騷。
虛亭還喜叩禪詮，頓覺襟懷鄙吝捐。
陶暑屢開河朔飲，聚星看別潁川賢。
我縻東府成衰叟，君向西湖即洞天。
且緩歸期時一笑，及瓜趨闕動三年。
苦厭繁機少適懷，欣逢重九啟賓罍。
招賢敢並翹材館，樂事難追戲馬臺。
蘚布亂錢乘雨出，雁排新陣拂雲來。
何年得遇樽前菊，此日花隨月令開。
堯曆方歸聖，虞琴始就聲。
不先惟帝饗，孰見事天明。
穀旦諏陽復，鴻儀備吉行。
宸襟正祗謹，陰孽忽孳萌。
淫雨頻興陣，寒花幾墜瓊。
多言摇改卜，上意益專精。
宗社敷冥祐，穹蒼答至誠。
斗收連日晦，併與祀時晴。
待曉披閶闔，凝旒下紫清。
真廷陳潔饌，親廟展嘉牲。
愛旭輝黄道，非煙護綵城。
旌旗停藻衛，鐃吹起嚴更。
冕服祛繁飾，壇壝即自成。
晶熒奠琮璧，和雅薦英莖。
繼志還虛次，尊神戒側迎。
千齡俄受胙，萬乘已旋衡。
嶢闕層霄迥，通衢眾目傾。
疏刑空犴獄，霈澤浹寰瀛。
統業恢長治，生靈入太平。
因知却徽號，傳蹟固難名。
常虛西館待高賢，一見襟懷兩釋然。
且叩真詮期進道，不論衰鬢逐凋年。
頑金在礦須當變，逸驥無鞭亦自前。
相叩屢辭雖未得，已齊朝市與林泉。
春來天氣作輕寒，故使春芳欲見難。
賴得好風攄俗憤，頓開韶景與人看。
詩情遇敵豪雖減，杯興逢辰老未闌。
幸遇親朋時枉駕，且偷壺刻奉清歡。
顆顆裝成藥竈牙，日邊開處近彤霞。
真宜相閣栽培物，更是仙人種植花。
高行出羣猶仰慕，香名超格合洪誇。
諸賢繼有尋芳會，欲奉歡游決自差。
三十年來契分隆，更從親炙達真空。
明非獨善諸昏破，理到無心萬事通。
莫話離悰傷祖席，且留歡刻醉春風。
海棠亭下花看發，壞子臙脂點點紅。
紺園南北壓通寰，氣象超然出世間。
只見莊嚴尊十地，不須微瑣說三山。
浮雲自縛春春失，真境無塵事事閑。
我有歸依殊勝願，吏文常擾幾時還。
一稔繁機困備員，芳時何暇目春妍。
自慚東閣延才地，得會西豪聚里賢。
益友至言皆有味，禪宗高論邈無邊。
須知樽酒相留意，老去離懷異少年。
春光濃簇寶津樓，樓下新波漲鴨頭。
嘉節難逢真上巳，賜筵榮入小瀛洲。
仙園雨過花遺靨，御陌風長絮走球。
禊飲不須辭巨白，清明來日尚歸休。
一霎輕塵小雨過，園林風物尚清和。
巢棲舊燕將成子，盆植新蓮未出荷。
欲就好峰添異石，惡侵芳卉劚狂莎。
病襟蕭索賓如市，孤負良辰樂事多。
天閣當年拂霧宣，紫皇端扆侍羣仙。
親揮龍鳳軒騰字，命繼咸韶雅正篇。
勸酌屢行均聖寵，賜花中出奪春妍。
玉峯光景都如舊，但睇宸章極泫然。
暑雨滂然僅作霖，連宵殊未擴陰森。
全祛下土將焚患，盡識高穹不忍心。
斗厭埃氛開眾目，了無煩熱自吾襟。
當軒倍勝松風過，何必清音一弄琴。
春意陰陰百五天，小池蕭索會僚賢。
孤芳映水花終淡，勁竹凌軒節自全。
一陣森嚴林勢合，萬魚跳落雨痕圓。
當筵暫弭憂邊慮，且伏詩魔駕酒船。
喜陶嘉節曲池邊，薄酒何須辨聖賢。
談席且誇珠履盛，種羌誰問蟻封全。
白楊花落眠蠶老，紅杏枝殘笑靨圓。
不似丁年爲帥日，醉鄉方擬拍浮船。
連日陰岑此日晴，池頭風物稱清明。
萬鱗潛養雲頭坼，一鑑新開水面平。
兩兩鳧鷖波上沒，憧憧車馬柳間行。
嘉賓須惜難并會，莫厭芳樽冷淡傾。
池北如趨紫府家，亭臺高下景無涯。
垂楊下絆遊春騎，曲水時飄出洞花。
萬本竹深叢劍戟，一軒藤老纏龍蛇。
使君欲共斯民樂，莫顧西山下日車。
元巳開樽處，垂蘿碧洞前。
綺羅明浩渺，臺榭插漪漣。
曲水來如篆，輕橈去若仙。
春寒芳意晚，未見柳飛綿。
興慶池頭三月三，柳如拖綬草如衫。
禊觴臨水筵相屬，文鷁凌波尾競銜。
花雨亂飛紅撲蔌，峯螺遥聳碧嶄巖。
芳辰況任游人樂，不必低將席帽攙。
九曲池邊第一開，艤舟同賞盡高才。
彎流自得黄河勢，怪石應從紫閣來。
塵外恍迷仙境界，竹間深有古亭臺。
徘徊復至豐碑下，花萼吁嗟作盜灰。
正是風和日暖天，重陰凌擾苦纏綿。
蕉心自結憑誰展，柳眼慷開只待眠。
草濕謾鋪留醉席，榆寒難擲買春錢。
幾時霞外氛霾散，放出紅輪一丈圓。
池榭春深合眾芳，使臺來賞好風光。
波頭灧日琉璃軟，酒面摇花琥珀香。
訪古舊文昏琬琰，記游新刻上篔簹。
臨歸定借西園步，愈覺禪詮氣味長。
岑寂禪扉啟晝關，公餘爲會一開顔。
高臺面壘包平野，老柏參天礙遠山。
花去春叢蝴蝶亂，雨勻朝圃桔槹閑。
徘徊軒檻何時下，直待前枝倦鵲還。
一春顔色與花王，況在莊嚴北道場。
美艷且推三輔冠，嘉名誰較兩京强。
已攢仙府霞爲葉，更奪熏爐麝作香。
會得輕寒天意緒，故延芳景助飛觴。
駢枝三出牡丹紅，奇有雙頭結未工。
宛似靈芝相並秀，瑞雲攢處起香風。
幾酌西禪對牡丹，穠芳還似北禪看。
千球紫繡擎熏炷，萬葉紅雲砌寶冠。
直把醉容欺玉斝，滿將春色上金盤。
魏花一本須稱后，十朵齊開面曲欄。
莫厭煩蒸共此行，臨流臺榭極高明。
風前自得披襟興，林杪時聞脫袴聲。
洞竹交陰冠蓋爽，砌泉爭響夢魂清。
憑軒最切雲霓望，日待民田雨足耕。
終南頻月晦峯巒，一雨民心萬事寬。
救徹旱苗充歲望，洗開山色與人看。
半天橫示全秦壯，積雪高連太白寒。
欲識眾多欣幸意，送湫歌舞滿長安。
崔園高絕五門西，塵外風光是處宜。
唐室舊池因地得，漢宮遺址上樓知。
青螺萬嶺前爲障，碧玉千竿近作籬。
我住鄴臺殊草創，一來尤覺愬歸遲。
門徑縈紆洞府間，了無塵外累幽閑。
長楊十丈亂風雨，流水數枝鳴珮環。
入戶好峰誰可畫，礙人新竹不容刪。
池亭面面圓荷滿，薄暮飛香送客還。
危榭厭頹基，登臨事可悽。
邱墟唐殿左，禾黍漢宮西。
臺古疑藏劍，峯遥不見圭。
山川難盡識，賴有舊圖携。
凜凜梁公萬世尊，復唐功業並乾坤。
爲臣所守能忠義，異代猶思錄子孫。
老嗣寂寥雖未振，大名瞻仰只如存。
後人真有希顔志，豈特孤風擅一門。
衰拙何堪定繹騷，使臺猶喜會英髦。
治財絕擾常先恕，移用皆宜似不勞。
此去任賢終漕輓，幾時當路壓風濤。
家聲莫擬君能紹，日看青雲步步高。
游鱗驚觸綠荷香，水馬成羣股脚長。
逐浪相追留篆跡，偃波垂露滿芳塘。
病襟思適繞東塘，水荇初花吐嫩黄。
行困老樗陰下坐，兒童爭喜拾紅娘。
龍首高源析，螭吭亂玉鏘。
带花春共遠，和雨夜何長。
冷撼青蛇影，平拖白練光。
煩襟來自滌，可待濯滄浪。
忠閔規摹壯，耽然大厦開。
無時佳燕在，正暑好風來。
池面飛泉落，林端畏景回。
誰知仙府路，瓊室與瑶臺。
臺榭生凉處，奫淪瞰北塘。
松筠成夏陰，蓮芰入秋香。
踈雨交寒暈，輕雲襯曉光。
無心投釣餌，游鯉莫驚藏。
雙石唐餘物，來茲孰記年。
嵌空危砌下，怪醜好花前。
名氏坳猶刻，藤蘿穴任穿。
最宜秋後看，班駁蘚痕圓。
待月西臺早，移時凭曲欄。
雲端開玉葉，海面起金盤。
燕席通宵雅，凉波入坐寒。
香風來不斷，清露裛紅蘭。
亭出水中央，輕風四面凉。
岸平飛略彴，波暖戲鴛鴦。
靜夜蟾蜍落，清秋菡萏芳。
公餘時獨坐，萬慮默皆忘。
西北高樓上，南山日面欄。
勢籠秦地勝，陰落渭波寒。
带雨新屏活，穿雲古道難。
仙扃如可造，便擬挂朝冠。
迢遞穿花出，彎環作篆來。
若非天上醴，不泛洞中杯。
水鳥浮還沒，仙航去復回。
蓬瀛真境事，銷得玉山頹。
叢石競嶄巖，當軒翠撲嵐。
疑峯何啻九，仙島迥侔三。
潤極雲猶抱，溫多玉尚含。
樓高慵引望，坐看小終南。
北榭層基下，森森竹徑幽。
枝繁低拂蓋，根密僅通流。
勁節輕環粉，狂鞭怒走虬。
風霜胡可動，松柏乃吾儔。
一掛朝冠謝世紛，終南高隱邈難羣。
不容聖治詢黄髮，徑宅幽巖卧白雲。
書簏遶牀唯我伴，磴泉喧枕乃予聞。
此時誰可攀真馭，應有浮邱解挹君。
家園休息敞虛堂，直造希夷境外鄉。
無物不推山下勝，有花皆似洛中芳。
荷裁萬扇悲長信，笋擲千簪醉孟嘗。
子藹令名居自足，主公襟韻日康强。
末伏居嘗極藴隆，今辰俄與立秋同。
雖餘暴虐難禁暑，奈有蕭騷已至風。
冰出魏臺猶示貴，扇思班篋欲收功。
從茲漸入清凉境，林嘒寒蟬露曖空。
九龍朝發起程初，甘澤滂然灑路衢。
敢倦征途泥沒踝，且觀嘉穀秀垂珠。
高原直瀉波頭惡，弊繖平穿陣勢粗。
繡嶺任遥須趁宿，蓮花湯下洗塵軀。
老木陰森蓋滿山，蕭條宮展倚巑岏。
留爲治世無窮戒，自足明皇數紀歡。
舊浴已殘湯室暖，餘悲尚慘渭川寒。
欲知百二關河勝，更待朝元閣上看。
康定西征始壯餘，往還休此任馳驅。
白頭又罷咸秦帥，却向溫湯浴病膚。
試往驪山頂上行，朝元孤絕聳崢嶸。
了無樓殿嗟餘侈，自見耕桑復太平。
兩後綠苔多滑徑，葉間紅子不知名。
南巔更就丹霞挹，頓覺尫然病骨清。
古寺跨山椒，虛明瞰泬寥。
路危難進馬，林密不容樵。
飛瀑連雲濕，凝嵐带雨饒。
崖窮徒一望，歸步默無聊。
靈館驪山下，開元迹尚遺。
蓮穿噴玉溜，字缺照人碑。
古殿天姿晦，真工石像奇。
羽衣沉舊曲，錦雁失前池。
不見長生鹿，猶看連理枝。
辭雄小杜句，意盡老陳詩。
治亂由斯監，賢愚共一悲。
時君自奢儉，繡嶺此何知。
芳林環掩密相攙，仙府天成似隱潛。
峯面槎牙屏簇畫，溪心平澈鑑開奩。
穠粧照檻秋蓮合，碎玉敲篷夜雨添。
暫柅客軒醒病目，日斜無意馭彤襜。
仙掌峰前羽客家，玉虛宮殿倚雲霞。
最高頂上誰曾到，得見蓮開十丈花。
伊昔天真被謫書，亦教人境得仙居。
開門翠靄三峰近，合眼紅塵萬事踈。
髣髴舊容蟬已蛻，徘徊高隱室猶虛。
何時歸伴赤松子，穩駕尋君物外車。
春早凡花百種榮，秋芳能得幾多名。
仙家八月靈葩發，不與尋常俗艷爭。
兩行修柏夾雲根，引入蓮峯直下村。
病骨醒魂安氣母，幽亭收景厭山孫。
金堆望遠千灘出，玉溜聲喧萬馬奔。
坐歎塵勞無計住，却尋歸路日黄昏。
氣爽風清八月天，雨餘秋色自蕭然。
正當崤澠難行路，得見田疇大有年。
叢薄遠青供極望，霽雲低白半危巔。
河橋咫尺鄉程便，病質雖疲喜强前。
渡澗登坡直幾重，嶺頭初日上曈曨。
野花紅紫連官道，露裛清香散曉風。
海東推出水晶毬，碧抹晴空暝靄收。
素景獨宜惟上節，清光無敵是中秋。
家爲梵室黄金界，人在天宮白玉樓。
當此客途衰病者，敢於詩酒擅風流。
永日勞君倍驛馳，相期無失見相思。
義均呂駕來千里，情過陽關書一巵。
喜接禪醫開道眼，愧逢詩將立降旗。
此行且縱漳濱卧，免弄幽并俠少兒。
客郵聊得接交親，夜席開談彼此真。
薄酒不辭知易別，征車從解喜難申。
請看隨分樽罍事，可是留心富貴人。
早晚共成林下約，釣潭風月有竿綸。
欲知連日柅征車，傾蓋唯憂後會賒。
被顧高情非白眼，論空真理黜黄牙。
還家粗喜松成徑，懷印誰驚綬引花。
卧治必難逃吏責，羨君奇志托青霞。
郵館侵晨舉別觴，一時佳節遇重陽。
莫悲白首分行袂，且伴黄花入醉鄉。
旅雁带霜橫寒陣，香萸和露貯宮囊。
諸君送我無多念，病質將休晝錦堂。
北去川原極目平，修途塵斂雨初晴。
歲豐禾黍高低積，天曉雲霞散亂明。
宵露尚漙香草木，朔風時緊撼旗旌。
病襟斗覺精神健，屈指鄉邦近數程。
未交符竹展先墳，肅肅秋天雨半昏。
榮入松楸雖動色，感深閨闑復傷魂。
山川望遠平如日，父老歡迎識舊恩。
白晝錦衣人已駭，更留旄節宿郊村。
爲郡偏榮晝錦歸，再容鄉任古來稀。
邸人只駭新章貴，仙表誰瞻舊鶴飛。
浹境士民增慰悅，一軒風物起光輝。
鑱詩又志君恩厚，鼎鑊捐身報亦微。
冰井梁摧幾百秋，昔移爲柱立臺頭。
層基面壘盤蝸殼，倒影侵池側蜃樓。
拂檻落霞凌綺席，入簷初月誤瓊鈎。
芳林已合陰成茂，不見西山涌萬邱。
名園初闢至和中，思與康時眾樂同。
一紀豐光雖易老，萬家春色且無窮。
歸來敢衒吾鄉勝，到此須知舊鄴雄。
病守縱疲猶强葺，欲隨民適醉東風。
亭壓東池復壞基，園林須喜主人歸。
憩棠猶茂應存愛，植柳堪驚僅過圍。
魚泳藻間諳物性，月沈波底發禪機。
羣鷗只在輕舟畔，知我無心自不飛。
雨後方池碧漲秋，觀魚亭檻俯臨流。
時看隱荇駢頭戲，忽見開萍作隊游。
喜擲舟前翻亂錦，靜潛波下起圓漚。
吾心大欲同斯樂，肯插筠竿餌釣鈎。
當日曾移碧玉竿，繚坦交植競檀欒。
栽培盡力宜長盛，翦拂無人已半殘。
洗出煙姿還雅澹，削開龍影起幽蟠。
此君高節殊堪慕，賢者來須著意看。
華鯨呼客響修廊，杖履來遊薝葡堂。
宰堵擎天光繚繞，遠山排闥翠昂藏。
高僧宴坐鬚髯古，縣尹新題詩句香。
喚雨雨來端有驗，會看行旅不齎糧。
采藥歸來抱膝吟，烟霞情性愛山林。
不留蹤迹在圖畫，三十六峰何處尋。
更從別駕立朝端，白簡風生憲府寒。
宣室每前深夜席，木天時染秘書翰。
琴思中散人何在，鶴返遼陽影已單。
聖主愴然爲輟食，九原莫作淚空漫。
更無清興在杯觴，不用蒲葵扇自凉。
月色靜時山鶴叫，一庭秋景藕花香。
春風垂柳絲，只向庭前住。
妾心逐征夫，萬里天南去。
柳枝縱多綿，妾夢不知數。
少年學得畫雙眉，今日看看作愁具。
赤地我民苦，寸心天我知。
元元爭救死，凜凜强扶危。
備具先三日，憂端彼一時。
倏然返生意，人力豈能爲。
叫得神明力，挽回天地心。
連朝被甘澤，既雨積重陰。
水滿田高下，涼生秋淺深。
老癃幸無死，一飽慶從今。
詩老相過鬢已星，吟魂未減昔年清。
揮毫不著塵埃語，盡把梅花巧琢成。
傑閣岧嶢倚碧蒼，菊花時節此持觴。
市聲一段隔秋水，橋影半空橫夕陽。
挺挺霜筠排壑立，涓涓石溜引山長。
人言絕頂多奇觀，安得閑身宿上方。
鴻雁不成行，飄零歲月長。
一身三處夢，五夜九回腸。
積雪欺茅屋，孤燈照錦囊。
何當聽夜雨，却話此凄凉。
德大拙於用，數奇真可憐。
民曹清到骨，雞肋受尊拳。
謾失塞翁馬，終還子敬氈。
桂林羅雋士，安穩泛紅蓮。
陳公籌策今子房，衣綉持斧征南方。
親督貔貅效深入，悉孛狗鼠無留藏。
二帥宣威既電擊，羣校賈勇爭奮揚。
束身來降三百寨，所餘一二猶陸梁。
平固恃險連百丈，僭擬官號熊與張。
一朝駢首俱就縛，是謂擒賊先擒王。
捷書夜至連清晝，不聞傳箭赤白囊。
駸駸良民皆安堵，憧憧道路多行商。
妖氛頓掃賣刀劍，祥風初扇催耕桑。
紹定四年調玉燭，薰蒸六合爲金穰。
第功行封先指授，凌青遡紫將翱翔。
元戎煌煌賜紫軸，裨將一一露龍光。
振旅歸來神螺岡，笳鼓競飛聲洋洋。
櫜弓載戢綠沈鎗，旄頭星滅漢道昌。
雅宜飲至滿浮觴，細柳烟籠春晝長。
皇矣聖宋，立國以仁。
兼愛南北，爰暨介鱗。
蠢茲逆全，假義倈臣。
給以餽餫，列之簪紳。
鷹飽別敭，浸無忌憚。
邊臣戕賊，居民塗炭。
據我鹽城，喻口植幹。
繼逼海陵，恣爲泮奐。
璽書飛下，皇威赫然。
聲罪致討，忿激普天。
許之節鋮，副以金錢。
奮忠效命，誰不爭先。
粵有世臣，虜使元帥。
羅致英才，虓將雲會。
賈勇摧鋒，前無堅對。
逆全授首，維陽城外。
昔平淮蔡，惟斷成功。
至平澤潞，伐謀羣雄。
聖君賢相，視昔則同。
山陽腥膻，一洗而空。
鉅姦伏誅，殊方仰德。
鯨波不驚，狼烟永息。
男耕女桑，四民安職。
玉燭既調，金穰可必。
聖君賢相，益固本根。
廣求民瘼，博盡忠言。
屏除貪吏，澄浴治源。
狂謀不起，國勢常尊。
一介微官，嘗玷策府。
頌我君相，或占古語。
於萬斯年，受天之祜。
錫公純嘏，眉壽保魯。
林塘草樹接江干，一日三回涉圃看。
柴戶反關生事了，晚菘種盡雨漫漫。
冰玉詞新吐，塵埃氣不留。
高閣盈千尺，征人借一棲。
水連天上下，山會浙東西。
炊甑榮枯幻，浮雲出處齊。
感時心欲醉，風雨更凄迷。
千年奎畫照蒼霞，酬唱官梅竹外斜。
恭想皇靈天闕上，歸疆猶惜洛陽花。
偶因祀事訪丹霞，寺古山深石徑斜。
衝凍細尋梅信息，枝頭喜見狀元花。
上國新行巧樣花，一枝聊插鬢雲斜。
嬌羞未肯從郎意，故把芳容半面遮。
金泥滑滑濺雕鞍，虔走禋祠謁宰官。
積雨水添湖面闊，久陰雲護嶺頭寒。
妨收是處田家苦，開霽何時后土乾。
現出日光須佛力，少令憂國寸心寬。
撲面京塵鬢影華，杜鵑聲底客思家。
久陪宰相堂中食，五拜夫人廟裏花。
和氣薰蒸由地主，孤根容易發天葩。
雙壺走迸慳瓊報，聊寄頭綱六餠茶。
九曲溪頭活計，三生石上精魂。
沓沓閒雲何處，空山明月啼猿。
姚魏從來洛下誇，千金不惜買繁華。
今年底事花能賤，緣是宮中不賞花。
瓊甤走送寶瓶花，愧乏詩情用拜嘉。
一種清香來月殿，十分雅態出仙家。
細看后土春冰薄，未覺劉郎日影斜。
擬跨胎禽塵幾隔，珠簾十里自繁華。
官焙春綠入貢時，擔頭獵獵小黄旗。
甘香不數嘗陽羨，密侍天顔喜可知。
寵任辭樞極，新居卜月山。
人從生處樂，天與老來閑。
翠擁千峯秀，羅縈一水灣。
佳哉得真樂，恨不早知還。
曾跨金牛入帝鄉，歸裝金薤富琳瑯。
喚回客枕邯鄲夢，澗草巖花亦自香。
憶昔尋幽興未終，重來洞府訪仙翁。
十年塵世身將隠，千年華陽路暗通。
山水只如前日好，松杉似與老人同。
明朝又入黄塵去，回首青山一夢中。
洞天福地萃名山，我喜登臨昔所慳。
五殿香嚴如在帝，九山青鎖若爲關。
巖前鳴鳳當年事，野外驤龍反掌間。
自顧武夷香火吏，真祠夢想不容攀。
籃輿郊上綠陰迷，七十一峯雲際齊。
我住四窗誇勝境，今觀八洞恍真棲。
碧簪挺特地如拔，乳竇玲瓏步可携。
千里客愁爲銷盡，茶香書外好鶑啼。
凉生秋雨霽，華月上疏林。
因聽落葉響，稍知秋意深。
芳歲倏已徂，白髮鬢邊侵。
故人渺何許，日夜懷徽音。
無由親蘭藻，何以慰沖襟。
雲中徒矯首，露下空長吟。
九疊峯頭一道泉，分明來處與雲連。
幾人競賞飛流勝，今日方知至味全。
鴻漸但嘗唐代水，涪翁不到紹熙年。
從茲康谷宜居二，試問真巖老詠仙。
避人忘井邑，耽靜步郊原。
落葉風能掃，寒花霜更繁。
山空樵響答，灘淺榜聲喧。
願結山陽伴，長年此灌園。
出郭乘清興，扁舟一迅風。
山光真黛比，水色與天同。
宿鷺班班白，寒楓處處紅。
誰知吾勝概，名冠甬句東。
孤根十月已先溫，不待春風破玉痕。
冷豔一枝何處見，竹邊池閣水邊村。
遠岫依依落照，平林隠隠疏鐘。
獨跨蹇馿歸去，梅花一笑相逢。
以色危身豈不知，甘心死別不生離。
樓前甲士紛如雪，正是花飛玉碎時。
平山堂下水雲重，孤笛凄凉淡月中。
不見龍蛇飛素壁，只餘狐兔戍離宮。
仙翁已逐風流盡，世事俱隨夢幻空。
廣武無人同此意，慨然止有淚臨風。
樹古半成槎，溪邊歷歷斜。
寒林欲無路，小塢不多家。
去客背流葉，停舟見暮鴉。
朝朝省秋水，頻減一痕沙。
林宮暑自薄，短簟逸人眠。
樹繫來時馬，風移聽處蟬。
藥童清入畫，道士默如禪。
忽憶山中雪，瘦梅逋老阡。
族老今爲海內憐，清名多是布衣傳。
一封表乞從師郡，千里神寒覓句年。
水鏡照人前日政，雨絲吹旐別時船。
離家憶值梅初白，梅未成陰失此賢。
何用長堤柳，將眉與世顰。
夜雨梧桐王子府，春風楊柳相公橋。
相知言莫盡，別後意如何。
命笑春冰薄，愁因夜雨多。
全家寓京國，無地着吟哦。
會得窮通理，從余緝薜蘿。
維茲城南樓，廢興端有時。
昔我忠定公，樓成旋西歸。
拜廳慚匪肖，易麾繇好溪。
循環六十載，烏兔驚梭飛。
吁嗟古雉堞，巨浸墮藩籬。
陶甓既還舊，更創如有期。
歲事喜中稔，度材授工師。
非敢侈輪奐，聊爾遵先規。
江山展圖畫，欄檻倚晴暉。
肯堂久在念，今我身則夷。
遼鶴去不返，遺墨猶淋漓。
一時賸篇詠，皆表而出之。
登眺惟疇昔，未覺此舉非。
落成燈火夜，萬點天星移。
潮生月在浦，酒闌風滿衣。
幸繼前人躅，敬和前人詞。
斯樓儻不朽，庶慰蒸湘悲。
秋空何太高，秋風何太清。
秋露何太皎，秋月何太明。
秋山有素期，秋水莫間盟。
力此久病身，試上高高亭。
上欲駕扶摇，下欲跳清泠。
手持紫玉簫，跨鵬或騎鯨。
時吹復時止，霄壤隨縱橫。
回首天上人，見我呼友生。
我言你能許我三百六旬無一日之不秋，則我亦許你從此爲逍遥之朋。
池底看明月，明月在山頭。
清光連上下，分作兩輪秋。
口有綺語債，長詠菊坡詩。
最好重陽景，雞肥酒熟時。
年來兵餉瘠吾農，天遣仁侯作歲豐。
燕寢晝清塵不到，螺江春滿澤無窮。
詩陶幽雅熙熙俗，文續周書噩噩風。
別乘自憐無鍤地，勸耕却得到山中。
半巖欲墮潭渚深，晝陽不到午陰陰。
洞簫一曲瑶笙斷，千山萬山雲水沉。
倘來軒冕心無必，見在詩書足自娛。
一壑蕭然萬里間，此身落得似雲閒。
蹁躚野鶴身同逸，來往樵人語不關。
瑶草茂時春淡蕩，亂溪交處水潺湲。
偶懷知己携琴去，十里松風未出山。
碧瓦丹棱轉盼成，一亭聊復寄閑情。
人如水墨畫中立，山向烟蕪盡處橫。
舟入柳陰衝鷺去，簷依波面蔭魚行。
題詩每愧臨流意，吟苦那知白髮生。
千峯歷罷寄山窗，酒力詩狂總未降。
月白洞門花落盡，天空華表鶴飛雙。
崖邊瀑雪寒侵夢，澗底笙簫冷韻腔。
且喜懶殘煨芋熟，不妨久話共秋缸。
漆園秋凈夜堂虛，偶伴橫林隠者居。
紙縐白雲垂帳厚，荻篩明月下簾疏。
玉棋子奪三軍令，金剪刀翻數體書。
疏廣拂衣慚不早，芰荷舟舫草茅蘆。
煖脈勻青地上苔，拂塵題柱記花開。
海風一夜吹山雨，却送春寒入寺來。
六十四卦，惟謙純吉。
九四大臣，居位以德。
滿則易敧，盈兮斯食。
惟謙下人，不違天則。
此則伊何，元無損益。
澄然太空，秉心惟一。
明哲保身，神所輔翊。
持此撝謙，與宋無極。
大雅不作，訏謨音希。
公既奏功，衮衣盍歸。
歸矢爾謨，琅琅厥辭。
用添帝聰，燭于幾微。
天位孔艱，夙夜弼違。
逆耳爲忠，隠情乃欺。
擇乎二者，上帝監茲。
煌煌祖業，忠臣念之。
鹿鳴鹿鳴，呦呦之聲。
我有嘉賓，柯山之英。
來燕公堂，天府是升。
同我鄉老，遹觀厥成。
鹿鳴鹿鳴，食苹與蒿。
我有嘉賓，柯山之翹。
歲逢丑矣，喜見斗杓。
我有旨酒，嘉賓是招是邀。
鹿鳴鹿鳴，惠我好音。
我有嘉賓，言獻其琛。
雖則軒裳，不改山林。
我有十箴，以淑我嘉賓之心。
日之出矣，于彼扶桑。
鳳之鳴矣，于彼高岡。
匪高岡則鳴，朝陽之光。
君子如鳳，愛此朝陽。
純德孔明，聞于四方。
日之出矣，其光融融。
鳳之鳴矣，其聲雝雝。
鳴于何所，于彼梧桐。
鳳兮鳳兮，和樂沖沖。
匪鳳匪桐，在君子之躬。
日之出矣，萬象光明。
鳳之儀矣，簫韶之音。
觀彼儀鳳，以觀我生。
生生不息，匪虧匪盈。
面此朝陽，默養和平。
雨雪霏霏，青山華巔。
能令山老，曷不老泉。
雪高高山，雪深深淵。
山自寂寂，泉自涓涓。
我愛嶙峋，亦愛漪漣。
雪兮入水，我觀其瀾。
雪也在山，我取而餐。
入水不見，依舊靈源。
在山見雪，不見蒼然。
蒼然雖改，巋然則存。
見與不見，神光渾全。
悟此雪詞，龜龍參前。
一止一流，誰合誰分。
忘言爲贅，言本無言。
斟酌元氣，斗爲帝車。
四時迭運，其信也且。
天道不言，莫非教歟。
日之升矣，雲翳掃除。
本無體質，湛然太虛。
歷山舜耕，雷澤舜漁。
天德首出，茲焉權輿。
晉齋作詩，誨語勤劬。
我處山樊，飲水飯蔬。
一雨蘇旱，民氣歡如。
東鄰殺牛，西鄰刲豬。
市賈不售，始到吾廬。
買來烹之，每食無餘。
凉哉枕簟，凄其葛綀。
忽念世塗，滔滔淪胥。
自昔興亡，具載詩書。
蠱弊極矣，誰與爬梳。
已而諦思，驚餌如魚。
誰謂王門，可輕曳裾。
觀詩末章，荷兄警予。
老冉冉至，虛度望舒。
學貴密察，勿事恢疏。
一念微差，惡草必鋤。
真剛大勇，那可躊躇。
未濟濡尾，既濟濡袽。
元自昭晰，無惑可祛。
拜兄忠告，其敢忘諸。
且此養疴，誰毀誰譽。
人爵非貴，天爵惟尊。
賢哉惠侯，興學祁門。
祁門之士，夙號有文。
兌習久廢，索居離羣。
自侯來思，銳志興復。
士脫舊穴，遷于喬木。
人性本善，混混源泉。
四端素具，若火始然。
誰其啟之，君子德風。
既修學宮，藏修其中。
內養克充，外養亦備。
爾不吾負，吾寧爾棄。
壇名舞雩，樂道無欲。
梁跨幽澗，潺潺潄玉。
面此清致，皆學之助。
本心融明，庶幾寡過。
滔滔世途，人而匪天。
兒童之戲，殆類紙鳶。
大江以東，歲屢弗康。
民病未蘇，正茲憂惶。
一雨六旬，巨浸湯湯。
我告上帝，是祈是禳。
我來宿齋，室名朝陽。
顧瞻斯名，與我心當。
天告我兆，厥應果彰。
朝陽一升，陰沴伏藏。
衆水歸壑，殃轉爲祥。
民奠攸居，歲保金穰。
耄倪載詠，喜氣洋洋。
匪我顓蒙，能動上蒼。
頼我諸友，罔或怠荒。
齋事孔明，純誠是將。
上帝昭格，隨此瓣香。
我勉諸友，秉德日彊。
朝陽在我，自然發光。
陽復之始，養而勿傷。
常如對帝，中正齋莊。
乃保終吉，以活吾氓。
稍或安肆，罔念作狂。
政刑弗謹，號令弗臧。
天非可恃，祥覆爲殃。
敬之敬之，斯須勿忘。
既以告友，抑以自防。
世所謂巧，請爲翁說。
巧于利口，佞辭河決。
何如吉人，其言吶吶。
巧于附勢，炙手可熱。
何如節士，剛腸若鐵。
巧于營生，百計漁奪。
何如儒家，冷淡生活。
拙反爲巧，巧乃大拙。
驀然猛省，比論未徹。
本無巧拙，奚較優劣。
大道融融，曠兮太空。
惡不待攻，善與人同。
客訪拙翁，携酒相從。
客去西東，翁數飛鴻。
春日烘烘，適興携筇。
興盡呼童，燕坐堂中。
一門雍雍，蘭玉玲瓏。
客賀拙翁，笑倚長松。
占斷春光，水邊橫枝。
欲識生意，未著花時。
雪欺梅耶，抑梅欺雪。
孤高之操，凜凜清絕。
花勿盡開，盡開香歇。
勿待月圓，纔圓即缺。
竹外一枝，嘯傲東風。
許多真趣，在有無中。
殻堅于石，色白于雪。
仁在其中，香味清絕。
况之松子，格韻度越。
庭前柏樹，視此亦劣。
松柏著土，其子乃結。
此仁無根，更何所著。
松柏有種，有枯有活。
此仁無種，生生不滅。
天不能災，人不能伐。
吾欲令此仁普徧廣博，吾欲令此仁取之不竭。
家家具足，可採可擷。
人人圓成，可咀可嚼。
初無奧旨，亦無祕訣。
不假思量，何勞論說。
箇中渾全，了無分別。
仰見高山兮，石洞之穴。
俯此清泉兮，萬古不涸。
春過三之一，輕車走阡陌。
平坂抹池陽，迤邐山路埆。
風顛吹人面，雪滑皸人足。
忽然銅鉦掛，九華醒兩目。
自經千萬劫，寒翠光堪摘。
半霄非人間，大江橫其側。
行行逼宣州，麻姑正面矗。
且上敬亭山，感慨懷李白。
聽說三洞天，渴見恨無翮。
巖幽鬼神哭，罅開星月燭。
金沙爛吾前，祖師燈未沒。
賡酬二三子，不覺詩筆禿。
歙州我舊遊，迎笑兒童簇。
本無棠蔭芾，漫云恩波沐。
黄山悵無緣，不得搜仙窟。
祁門山何如，險與石埭埒。
山花溪邊明，時有新鳬浴。
古木龍吟嘯，巨石虎蹲伏。
偉哉岳鄂王，提兵舊盤礴。
像設儼遺祠，光芒射斗宿。
凌晨拜祠下，憂思心惻惻。
無心惜落花，惟愁民捐瘠。
浮梁與樂安，五十笑步百。
幸瞻慈湖祠，風聲尚堪憶。
鍾君我所敬，能續慈湖脈。
乍合又倏離，人事渺無極。
別友情無奈，看山意無足。
山圍如城郭，漸逼鳴山麓。
父老闌道叫，一路藉神福。
問爾所欲何，作廟新奕奕。
我來爲爾民，爾欲我籌度。
越宿至薌谿，三山森在列。
顧我一瓣香，端爲象翁設。
象翁百世師，此道揭日月。
書堂卜築成，屋與人俱傑。
深夜濟濟容，學子紛四集。
前廊問伊誰，同門舊知識。
新知有二鄭，操行端矩矱。
此學其興乎，欲去令人惜。
大字書磨崖，字徑二三尺。
匆匆過安仁，交友相追逐。
湯董最可人，吉德侔金玉。
干越今稱賢，閭閻聲籍籍。
此聲買無價，民彝知未滅。
我行三千里，六十零四日。
明當抵番江，秉燭寫胸臆。
若夫諮諏事，多頼諸賢力。
云何略不書，此是使者職。
明越兩相望，別久忘歲月。
今秋對標榘，喜見冰玉潔。
實材信有用，至剛元不折。
青青歲寒松，不畏霜與雪。
世道有夷險，人心難泯滅。
煩公作津梁，勿使微言絕。
達士如弦直，直乃根性天。
平易無他事，大道本自然。
吁嗟機巧人，屈曲而拘攣。
不求心境靜，但取世俗妍。
我來官柯山，同僚單君賢。
贊畫得佽助，直道無盤旋。
廉介味已熟，恬退性所便。
兩載且追隨，使我無大愆。
臨行重惜別，贈君可忘言。
所願松柏操，歲寒毋變遷。
夏君人中英，訥齋天下士。
襟期脩篁友，節操孤松比。
大書曉山扁，山色來棐几。
愛此朝氣爽，未明攬衣起。
訥齋我婦翁，頗曾窺涯涘。
結交折輩行，逢人說夏子。
因讀曉山吟，令我慨生死。
人世亦何爲，仕宦聊爾爾。
孰知死不朽，香名垂千祀。
此人不復得，此詩誰能似。
時甫盍刻石，方山可對峙。
我老貧無居，借宅橫水北。
軒窗五月凉，四面繞脩竹。
方塘貯清泉，綠浄蔭湖目。
初疑青錢小，稍展圓蓋綠。
紅妝出菡萏，斂萼似羞縮。
清晨露華滋，掩苒耀容服。
風來香十里，雨過珠百斛。
全家在清凉，衾枕有餘馥。
吾師老瞿曇，六入漸驅逐。
塵囂化五濁，熱惱變三伏。
食實餐其根，對案何用肉。
鳴蜩善擇木，木美葉敷腴。
國于美蔭中，自慶無他虞。
螳蜋伺其便，欲進復趦趄。
怒臂俄一施，捕取如囚拘。
委身膏利吻，性命纔須臾。
均之細微物，一何强弱殊。
蜩乎汝無識，自知其過歟。
物在宇宙間，謹默迺安居。
今汝獨聒聒，晝夜長喧呼。
汝閙力不足，彼靜智有餘。
勝負從此決，誰謂汝非辜。
螳蜋既得意，自謂真良圖。
那知僅一飽，燕鵲已窺覦。
出爾反乎爾，胡能獨全軀。
乃知禍與福，不係巧與愚。
嘵嘵固不免，默默復何如。
置之不足道，燕坐觀厥初。
曾子立言詔後世，戰陳無勇非孝也。
戰死猶留千古名，大夫赤心爲宗社。
而况判死乃得生，父母遺體非輕捨。
忠孝從來只一原，此道於今識者寡。
慈湖老師遺墨在，光燄萬丈追風雅。
發揮天經與地義，爲憐世人多聾啞。
跋語流傳壯矣哉，忠由孝出非外假。
厥今邊庭尚繹騷，其勢飆欻陵諸夏。
孤忠步步踏實地，紙上陳言付土苴。
報國即是報親恩，忠孝斷斷非二者。
兩閫對峙貴通情，胸懷如水常善下。
不見天高并地闊，要令物物歸化冶。
雍容譚笑凈邊塵，直把兵氛都汛灑。
名垂竹帛增親榮，入覲至尊醉金斚。
到此純孝通神明，冥冥之中錫純嘏。
病夫山中何所能，功成請將椽筆寫。
春風吹花次第芳，桃紅李白薔薇黄。
榆錢柳絮飛欲狂，酴醾引蔓草木香。
老人燕坐窺虞唐，目覽千載游八荒。
羣兒奔趨如羣羊，走過東阡復西廂。
歸來汗喘無可將，何如明窗治墨莊。
讀誦經史聲琅琅，音節閒美非笙簧。
有如農夫勤理秧，秋來乃有千斯倉。
先生既至心不忙，背念衮衮傾三湘。
一語蹇吃涕泗滂，老大空腹徒悲傷。
聖明天子坐未央，收拾俊傑羅文章。
褎然舉首充賢良，仲舒軾轍俱軒昂。
吾家有子雛鳳凰，聲價一日馳帝鄉。
隨羣逐隊恣頡頏，終抱糞壤如蜣蜋。
皇都喜見天宇晴，好風拂掠條不鳴。
幽人領袖二三子，適意湧金門外行。
雲岫重重仍翼翼，舉頭不愧林間翮。
賞心樂事浩無涯，獨念黎元生理窄。
胸中宿昔富兵機，氣壓賁育走且疲。
卯年會見佛貍死，天數一定端可推。
九重求士忘食息，三聘躬耕在昕夕。
願君努力應時須，宇宙垂名長的皪。
天下大物山與泉，山泉爲蒙義皎然。
坐對巖巖聽潺潺，以茲名齋日周旋。
楊君作詩老更妍，解把山泉寫天全。
山谷松梅詠坡仙，到今筆語带芳鮮。
松梅雙清固堪憐，孰似山泉浩無邊。
顧我蒙養鑽彌堅，要參聖處力加鞭。
楊君一見出佳篇，古淡端如朱絲絃。
絃中傳雅奏，難共俗人言。
我欲和君一兩聯，山泉入夢且高眠。
從來洛花天下最，姚黄魏紫尤奇異。
坐令百花失顔色，喚作國香誰是對。
十年之前來新安，閲盡妖嬈興欲蘭。
晚得一枝睡露蟬，分明好似畫中看。
人世匆匆駒過隙，重遊正值春三月。
園丁折得數般來，旋買甆瓶謾成列。
殷紅照日更嫣然，輕素含風玉色鮮。
中有楊妃曾一捻，咄哉尤物累天全。
我今褰帷問疾苦，皇華那受妖花汙。
擲置道旁何足惜，亦如佞人吾所惡。
頓使心胸和且平，况聞麥隴香氣騰。
處處一犁春雨足，家家合掌慶豐登。
天上月，三五盈兮三五缺。
湖中月，無缺無圓無生滅。
天上月，蝦蟇妖精敢作孽。
湖中月，能使癡蟇蹤影沒。
豈是蟾兔不如龍，不知龍有何祕訣。
甓社湖中看明月，湖中天上雙皎潔。
湛盧令我書大字，老來百事懶且拙。
惟有作字氣如虹，寫罷森森清徹骨。
神龍見之應驤首，共伴寒光千古揭。
夜夜明月照我字，我字照湖兩相埒。
更得湛盧著佳句，便與盂城成三絕。
一種自然色，如吾方寸丹。
天教傳信到，人莫作花看。
骨氣超凡俗，聲名徹廣寒。
留君良爲此，憶別鼻休酸。
孤却團圓月，今朝桂子丹。
莫教疏雨打，留向晚秋看。
色借幽巖秀，香通古壑寒。
癡兒被花笑，世味只辛酸。
談經說史謾支離，大道寧容小智窺。
山峙川流俱是妙，鳶飛魚躍兩忘機。
識天乃樂天之樂，非我安知我不知。
細讀新詩消息好，桃花見後更無疑。
三春强半麥青青，是處田家只望晴。
雪壓霜欺愁正極，日融雲浄眼增明。
紛紛民瘼關吾念，得得天公相此行。
更問老農官與吏，幾人貪濁幾人清。
曲奏梅花促曉更，更聲方斷又鳴鉦。
籃輿咿軋親巡野，櫪馬喧填看勉耕。
酒酌田翁添醉色，澤均牧叟助歡聲。
天公也欲催佳句，特放晴光分外明。
歷遍田疇問我農，都言杼柚久虛空。
吏胥祇是工椎剝，倉廩何曾識腐紅。
願得家家歌樂歲，直須日日扇和風。
如今拙手徒餐粟，慚見天民四者窮。
勞農因得步河橋，仰視前賢隔九霄。
凡骨難仙安素履，腐儒學吏守邦條。
荷公美意鞭駑質，惠我名篇勝翠翹。
痛飲春醪那可强，胸中磊塊把詩澆。
稽山窟宅盡神仙，多少棠陰屬鉅賢。
萬壑千巖長似舊，一翁二季美無前。
風流自昔遺芳在，衣鉢于今盛事傳。
行見直聲追軌躅，豈徒慶禮侈賓筵。
結亭故事重拈出，領略匡廬高更高。
身在山中迷面目，心遊局外見分毫。
平湖雪意漫天急，古木風聲捲地號。
此地徐徐鼛鼓節，知公一念在民勞。
長空萬里普光明，此地緣何獨著靈。
不是天晴窺白日，愛他月黑滿疏星。
石松有子能呈巧，金囤無沙似遁形。
驀地回頭千萬點，諦觀頓使我心醒。
老幹森森當翠屏，壁間詩句有留名。
昔逢利口擠之死，今伴蒼髯凜若生。
雪壓枝擎猶有力，月高林靜更雙清。
撫松似共黄門語，况聽蕭蕭枕上聲。
聞道邦人尚去思，栽松植竹遶叢祠。
要知獨立無言處，正似危邦援絕時。
平世功名付圖畫，暮年活計在鉤絲。
謝公旌旆巡山後，千里慇懃寄好詞。
紫陽自是神仙窟，誰泛仙槎競問津。
二妙先傳聯璧喜，九人齊著賜袍新。
自憐十載龍門客，來領三科燕席賓。
酌頌年家無浪語，黄山高節兩嶙峋。
題輿名滿大江東，忽憶家山閤皂中。
孤棹賦歸猶带雪，深衣養浩直摩空。
從教風月分多少，獨抱春秋究始終。
籍湜近來知叛否，只君不負紫陽翁。
自憐凡骨未能仙，每對仙都輒爽然。
序齒十年兄弟行，論交一日友朋緣。
干戈滿地心憂國，事業彌天世急賢。
已把封章排紫闥，未容問舍與求田。
世間萬事盡筌蹄，塵外工夫好者希。
大道精通元自在，旁門淺陋謾多岐。
六年鐵冶勞經畫，九轉金丹默受持。
歸去小溪溪上坐，要求消息在嬰兒。
別有金丹簡且真，不煩火候不勞神。
自知自信融融樂，無慮無營盎盎春。
天地遊心元廣大，風雲入句更精神。
我將歸去償茲願，溪上相逢只幅巾。
朔風吹我到嚴灘，擁被掀篷一破顔。
寒色侵凌欺白髮，雪花撩亂失青山。
未消據案千塵積，且愛哦詩一餉閒。
慚愧釣臺風韻在，他年歸隠許躋攀。
當年獨抱伯牙名，身後祠堂列佩衾。
官職平生安義命，詩書終老惜光陰。
一椽古歙溪山窟，千古長松風月林。
彭令經營真有趣，箇中應契老師心。
當年老檜肆欺謾，忠武哀哉抱寸丹。
頼有皇天爲吐氣，豈無青史更誅姦。
字留陳迹何年泯，烟鎖空山盡日閒。
世事關心眠不得，今朝下涕爲潸潸。
兒時曾住練江頭，長老頻頻說岳侯。
手握天戈能決勝，心輕人爵祇尋幽。
堪嗟爝火當時滅，誰信長川萬古流。
機會莫言今到手，却愁無飯飽貔貅。
背嵬軍馬戰無儔，壓盡當年幾列侯。
先輩有聞多散軼，後生誰識發潛幽。
傷心咄咄權臣事，滿眼滔滔債帥流。
槌剝到今渾似鬼，向人休說是貔貅。
作意東松訪舊聞，山巖窟裏梵宮存。
矮樓蛙井身如蟄，峭壁魚鱗手可捫。
草草反成多景致，慳慳別是一乾坤。
輸他飽飯安眠處，朝暮烟霞看吐吞。
誰道田家不讀書，一門孝行與人殊。
直將自已通天地，豈是無心惜體膚。
人願生兒皆似此，神如祐善肯忘吾。
勉哉一念勤推廣，已辦嘉名里巷呼。
孔孟宗師心中的，回由評品手持衡。
至剛大勇本來有，由義居仁熟處行。
說到孤忠推自孝，輒拚一死肯偷生。
此篇此語令人醒，夜半青燈看到明。
浮雲擘破月華明，怎得浮雲不再生。
幾度月明雲幾擘，全無雲翳月全清。
後生欲解憑誰問，先覺雖知肯盡明。
苦硬工夫須徹底，秋雲漠漠一輪橫。
多言外好中何有，有德之言春意融。
惟一性天真洞徹，許多事理盡流通。
句新悅耳源先涸，思苦雕肝味易窮。
自古才人皆患此，就中崛强是揚雄。
連理呈祥炳寸丹，巽齋高致拂雲端。
須知念念通冥漠，不見聲聲說急難。
義槩莫如生死際，家風要使子孫看。
城南我祖嘉名似，從此心期共不刊。
此駿産渥洼，神奇莫浪誇。
相期千里志，贈子字無邪。
黄檗道場古，裴公心事閒。
白詩三絕併，那似敬亭山。
事從塵世去，心共白雲閒。
不作遊山計，朝朝飽看山。
道心無壞亦無成，只怕微雲點太清。
重坎之亨人不識，一輪素月本來明。
意味澄然未動初，綱常大道本同趨。
直須麗澤工夫熟，便是當年詠舞雩。
終身不察是凡人，一日三回省此身。
參也親傳端的處，品題宜亞不違仁。
緬懷周道意悠長，事業姬公念不忘。
宗廟百官誰識者，仲由也只許升堂。
莫道今人不古如，分明氣象魯之洙。
坤爻六二知何義，試叩膠庠學易徒。
瑚璉區區只小成，休言果藝與忠清。
聖師忘食兼忘老，地久天長日月明。
修慝之餘德復初，更須辨白舍并趨。
善哉三語當年問，直到于今想從雩。
兩地參天命曰人，靈龜端合取諸身。
笑渠到處閒尋覓，直信人言井有仁。
逝者如斯晝夜長，會心能使百憂忘。
生前身後渾如此，絲竹之音孔子堂。
小時所學老何如，自詫西河不記洙。
曾子斯言譏背本，祇今猶足警吾徒。
逾年政化一無成，敢道民和獄訟清。
不以旁人評得失，箇中一點自知明。
心事如何忍負初，官居每憶過庭趨。
勤勤撫字今微驗，雨足春疇不待雩。
誠心諭俗淑斯人，莫寶金珠寶此身。
昨日偶拈鄉記看，幾家孝養漸興仁。
吾儒政事話頭長，步步詩書可蹔忘。
齊相未知真不擾，無端遜與蓋公堂。
蒲盧喻政意何如，此語源流亦自洙。
若願小民皆類我，須知類我始生徒。
事親盡孝自天成，鑑本無塵水本清。
相彼禽兮猶學習，靈烏反哺更分明。
習容齋戒適朝初，佩玉鏘鳴謹進趨。
大分凜然冠屨判，一誠不散若郊雩。
齊家斷勿責他人，須信儀型只在身。
習習谷風譏義薄，交相愛也是爲仁。
徐行後長味深長，此道誰能篤不忘。
我欲講行鄉飲酒，大明上齒習斯堂。
切偲取義思怡如，兌習工夫憶泗洙。
泮水朋來方衮衮，三千攀附聖門徒。
復禮工夫本易成，此心對越只寅清。
居鄉上齒家常飯，此道于今晦不明。
蓬矢桑弧男子初，澤宮試事翼如趨。
采蘩盈耳皆音節，盛樂何消待大雩。
鷹猶知學况於人，羽翮沖霄具此身。
須信數飛方解熟，熟之又熟即爲仁。
佩玉之聲清越長，此身無故詎容忘。
挈渠方屨圜冠士，登我光風霽月堂。
聖道洋洋滄海如，不流天下只流洙。
上丁釋菜今非古，喚起遺風屬我徒。
有子見知真西山，有孫又把桂枝攀。
堂前萱草年年綠，慶事天公定不慳。
爲問蟠桃熟幾番，見兒髮白著衣斑。
孫枝又作紅蕖客，更願雲礽捧壽山。
人生汩汩逐風波，祝子長年要若何。
一日洞然無障礙，元來佛法也無多。
麟經咀嚼造深微，攀取秋風第一枝。
便把斯言爲子壽，崧高不用更吟詩。
朱絃疏越澹徽音，身在塵中只古心。
祝子長年仍健飯，好書讀到夜沈沈。
秋風一夜簸清波，我自思親奈客何。
遠地少書消息好，書多愁悶轉添多。
苦過重陽賦式微，黄花賸插兩三枝。
對花酬酒堅盟約，依舊黄山唱和詩。
人生何處是知音，契合端由一片心。
瞥見先生清苦貌，吾兒且喜不埋沈。
山未烟雲水未波，試參妙處定如何。
黄花未見應難會，見了黄花會意多。
本是塵中詩興微，秋風偶折最高枝。
詩壇方築那言去，爲我留連百首詩。
百首詩成遇賞音，云何容易動歸心。
少陵不肯爲輕薄，笑殺王楊井底沈。
歙江歸艇棹晴波，同去同來日幾何。
不怕黄花負人約，只愁人意負花多。
鳳凰翔集肯卑微，獨向梧桐揀一枝。
乍別故棲知未忍，臨行更賦白圭詩。
慇懃寄信勝郵音，合把君心印我心。
老老及人仁者事，祝君毋得任浮沈。
不愛金章紫綬紆，欣然玉局自安居。
近來作計誰云拙，六六之年創一廬。
不羨勳名逐日新，課孫種績及青春。
試將圓鏡當空照，始識廬山面目真。
家塾提綱屬晉齋，絜齋氣脈遠乎哉。
何時升講開聾聵，衿佩蹌蹌濟濟來。
黄栢岡前百歲翁，婆娑終日酒杯中。
此行得得煩君問，荒政如今愜老農。
今朝带月上山頭，面面晴嵐翠欲流。
此處青霄纔是半，半霄以上許登不。
靈泉何事迸幽巖，龍女分從萬丈潭。
一勺之多龍在否，煩君試向此中參。
古來翠瀑僅涓涓，戛玉新亭却沛然。
世事廢興皆若此，醉眠何用問青天。
半山飛瀑元如雪，况是今朝雪裏來。
界破青山休謾詫，神光妙用亦奇哉。
天河秀出九芙蓉，白也詩詞信是工。
我欲依然名九子，人情山意兩融融。
洞外老天非不大，洞中天小却奇哉。
此奇端的由天造，不枉携朋得得來。
自昔堯湯水旱年，祇緣先備國無捐。
我今皭火區區甚，慚見容光照洞天。
眼底山光半有無，芙蓉面目定何如。
忽然皓月當空掛，始信山靈不負予。
說道空空元不空，太空何物不能容。
世人枉被虛名幻，到底還須識正宗。
青山突兀倚長空，不作人間兒女容。
幾載無名茅處士，一朝識破有林宗。
六月山泉定易枯，枕流洗耳事何如。
幽人高卧渾無惱，好把靈源日日疏。
我憐裴相愛參禪，石上蓮花幾刻鎸。
捨宅何如休起宅，酇侯師儉是名言。
誼重姻聯語甚真，典型滿紙墨猶新。
中間多少箴規意，須信親親即是仁。
君傳祕訣解觀人，瞥見雙眸識破真。
收拾後生知幾許，爲予喚取儻相親。
天工不管國香奇，流落民家識者希。
特地邀賓賓不至，國香也是少人知。
初放姚黄一兩枝，旋看魏紫格尤奇。
天公似欲留連住，伴我酴醾滿架時。
費盡工夫始盛開，一時賞玩四時培。
東君摧折飄零後，猶带天香溪上來。
山花無數笑春風，臨水精神迥不同。
喚作映山風味短，看來恰似映溪紅。
籬外橫斜只任真，無端束縛損花神。
孤標自是爲人妒，一笑春風不用嗔。
幸自塵埃不許侵，千盤萬結戲相尋。
只緣漏泄春消息，惹動旁人機巧心。
半月山行不識梅，近城纔見一枝開。
呼童截竹敲冰水，盛取數枝隨轎來。
三市香塵隘綺羅，遊人無奈月明何。
吾儂分得寬閒處，地闊天高得月多。
折山山下簇人烟，一似吳兒笑語喧。
始信臙脂溪水媚，木瓜分得也嫣然。
優游無事只耕田，顧我歸耕子已先。
可但千倉良足樂，不收一粒亦欣然。
一犁春雨趁農耕，歌咏康衢了此生。
若有可憂方有樂，本無虧處亦無成。
一片靈明自有田，當仁那肯遜儒先。
歸來不說溪山好，只說癯仙氣浩然。
少時操筆代躬耕，老鶴如今太瘦生。
已識箇中真樂地，誰云骨相費生成。
二難千載牛山事，壓盡當年虎帳功。
始屈終伸天赫赫，皇家特地侈真封。
不見慈湖二十年，憂心如醉復如顛。
我來忽見慈雲閣，恍若慈湖現我前。
習庵築室，扁曰觀聚。
堂前何有，萬象可覩。
山如郛郭，烟雲吞吐。
草木沃若，春光媚嫵。
脩篁漫山，不知隆暑。
何况秋空，呼日入戶。
朔風吹雪，松聲如怒。
上天下地，四方曰宇。
物生其間，何可勝數。
我于是觀，樂哉斯土。
隨意作室，不華不窳。
買山旋添，稍葺園圃。
得趣幽閑，不入城府。
良朋偶來，傾倒肺腑。
不及時事，惟談鄒魯。
朋去何爲，周易一部。
消息盈虛，窮今亙古。
觀乃自觀，寂無一語。
非德不尊，非道不明。
爰取斯義，以名吾亭。
亭在山巔，氣象巍然。
山從何來，蜿蜿蜒蜒。
我坐亭上，極目一望。
群峯畢朝，尊無與抗。
我撫亭下，萬狀難寫。
一一分明，入我盞斝。
有時携筇，偕二三朋。
莫知我心，獨撫孤松。
有朋不貴數，道合意自親。
早知離別難，會覿豈厭頻。
青燈書閣下，細語交情真。
酌此武陽泉，饌彼松江鱗。
公庖復有携，得非知我貧。
如何不我醉，明日隔征塵。
衡嶽早來雨，湘江增綠波。
小舟浮似屋，香草結爲蓑。
水定見魚影，夜清聞櫂歌。
悠悠百年夢，醒少醉時多。
憐君竟不偶，每事與心違。
南雪歲將暮，西江帆獨歸。
停薪待官米，借宅共僧扉。
吾老慙爲吏，相期尋釣磯。
謝守登臨地，今爲博士居。
由來好山水，常得近詩書。
洞與衡嶽接，泉分玉井餘。
年年爲吟事，春草不教鋤。
鶴骨雖癯髮未斑，秋風鷗鷺共翛閒。
芙蓉夾徑纔通馬，楊柳沿池不礙山。
外稿定於何日上，中興只在十年間。
穀城片石無人識，胡騎堂堂出漢關。
木葉新時雨亦晴，山中少駐不妨程。
童嫌路峻頻癡坐，僧喜岩幽每促行。
草蕩春深無鴈到，松林月上有猿聲。
石屏一带三千丈，可惜題詩又不成。
白日荒荒過不知，荼䕷開了覺春歸。
山家賣笋櫻桃熟，河水生萍柳絮飛。
久雨一晴螢火出，閏年三月杜鵑稀。
沉沉松竹烟嵐冷，慙愧高僧借袷衣。
褐衣蔬食苦吟身，肌骨雖清鬢雪新。
栗里未營三畝宅，桃源已過一年春。
也知官職難癡望，化得妻兒不誶貧。
別寫新詩寄鄉友，峨眉山下獨閒人。
鷲嶺東游霽景微，碧桃花外一鶑飛。
樵夫不斫垂潭樹，知有僧人掛搭衣。
客去關門讀莊老，燈花熠熠春蟲小。
冰雪未消雷雨來，長安三月行人少。
登瀛彼何人，選海渺無際。
巨矣萬斛舟，不與貧士濟。
起檣開錦帆，逆浪使風勢。
貧士望洋立，惆怳發深喟。
少監笠澤英，清芬襲蘭砌。
不經覓舉難，不道覓舉易。
每恨里選衰，高才守低位。
趨榮靡願辱，不富焉有貴。
一塗總不歧，隻臂韝羣鷙。
園桃各春妍，崖松以霜悴。
端笏玉扆前，極口陳國是。
上之及公卿，下之言守帥。
剝膚到饑甿，孰與護元氣。
凝陰積層霄，剽賊延內地。
毋謂民不神，民情即天意。
善瑟無弊絃，良工先利器。
所願招雋豪，棄取委公義。
庶幾臯伊出，扶傾掃沉翳。
從來立仗馬，唯作噉蒭計。
堂堂不諱朝，鳴鳳峙鵷陛。
珠宮何岧嶢，前江後層嶂。
開山者何人，蕭梁山中相。
竊惟經營初，豈曰此幽賞。
地靈宜仙事，境寂銷俗相。
既積惜水功，帝命使瀛丈。
手泥燒丹竈，歲久化黄壤。
石突古殿出，磵循陰廊響。
道人如修靜，我豈陶官長。
偶結清凈緣，下榻稅塵鞅。
夜報前溪漁，命酒將鱠享。
撐篷待月來，架槳乘潮上。
秋高氣凄澹，清極思超敞。
暫廢一夕眠，庶蒙列真奬。
朝解白鵠袍，夕投武陽壘。
武陽衆盜區，風傳駭妻子。
六月日癸亥，一書滿三紙。
具言五月初，獨宿鍾石邸。
脅從在所矜，渠魁固無幾。
仰憑天子威，肅導使君指。
豁達生路開，擲劍秉耡耜。
始如浮釜魚，終如慕羶螘。
游騎從何來，使我顔有泚。
幸逃食其烹，猶存漢家體。
黄巾與綠林，往昔殊僣擬。
陸梁能幾時，寸戮而已矣。
理國若理身，慮我不慮彼。
潰癰復何難，實恐元氣毀。
江閩五十邑，荆棘五千里。
我農失種穫，我士乏儲峙。
捕招兩悠悠，分明養彪兕。
頃予參此軍，忽忽逾一紀。
素飧歌伐檀，居前愧揚粃。
坊閭儼在目，煨燼空遺址。
使君君子儒，規摹用詩禮。
軍勢李晟孤，國事賈生恥。
蛟龍無波濤，胡能制蛇虺。
誰謂曹掾卑，偉矣天下事。
生平報國軀，小節安足死。
南北久瓜分，須君混文軌。
柳南矯矯蛟龍騫，古詩古文高入天。
奉試詞場三十年，柳度夜夜魁星躔。
集英殿下聽臚傳，唱在第十衆所冤。
天豈恨汝月蝕篇，罰使獨吟瘴海邊。
中州近年栽木綿，春寒秋熱氣已偏。
我心憂國身甚便，編排失手安足言。
敵窺淮漢蹂兩川，君相不得高枕眠。
古人度嶺悲南遷，今人度嶺如登仙。
端溪溪闊山無烟，長腰米白鯽鯇鮮。
山媼采蕉蜑采蠙，羽檄不警徭賦蠲。
黨碑諸賢昔往還，人士盡識洛水源。
廣文下馬春風前，升堂講書鼓鼘鼘。
遠方朋來笈在肩，再拜願預弟子賢。
中庸大學玄又玄，商盤周誥非雕鎸。
燈花兩簷陳俎籩，一一口說手註篇。
霜毫之筆雲濤牋，墨香瓦滑不受研。
下巖古坑石柿填，千夫秉炬入戽泉。
鑱出一片紫玉磚，色如馬肝鵒眼圓。
得之酬直不論錢，乍是對客寒無氈。
蜀道不難兮，君無聽李白之狂歌。
石棧梯雲入翠閬，峽船泝水通銀河，棧平峽穩行人多。
灧澦堆前落錦帆，諸生郊謁冠峩峩。
秋堂晨鼓講義出，亭夫樵豎知丘軻。
官冷莫思歸去來，且可淡飯閑吟哦。
君不見江西嶠南賊未滅，仕者蚤夜防弓戈。
雍灘束水水箭急，逆水上灘灘壁立。
折篙斷纜船不前，乘船人懼梢人泣。
柳風摇春花雨晴，飛帆忽過如飛星。
仙人坐機織錦鯨，邀我爲賦銀河清。
茫茫天路高無陛，予止坎兮曷爲至。
閑將身事問仙人，仙人笑指灘船是。
長風引船水沒灘，天地變化須臾間。
不生凌清遡紫骨，何用費火燒還丹。
五百童男東入海，水弱山遥無藥採。
千層萬級通天臺，方士致神神不來。
君不見桃花滿山不知處，劉阮逕入天台去。
兄昔別我遊衡麓，我亦東吟石橋瀑。
八年能接幾函書，弟今白頭兄何如。
河水流澌雪風惡，梧桐渡口孤舟泊。
山房夜坐兄不來，蠟梅花拆燈花落。
竹巖鳥啼雲影閑，此是玉帝藏書山。
他峯葉盡一霜後，仙洞春如三月間。
白鬚道人年八十，指予漈路從溪入。
靸著芒鞋不杖藜，嘯泉歸去衣裳濕。
前年匹馬辭軍幕，今年千騎從天落。
座主門生合虎符，棠陰夾路春如昨。
身名貴驟俗所羨，使君夷然心澹泊。
父書盈篋本孫吳，師燈一點傳伊洛。
莽莽叢榛亂草中，孤松昂昂立冰壑。
自古十二取世官，換得青袍髮幾鶴。
曾因窮達悟乘除，以寵爲危不爲樂。
荆門形勢衿喉地，新城突兀壕未鑿。
天子憂邊復愛民，鑿壕還恐妨犂穫。
謂君夙抱文武資，須君小試綏懷畧。
予聞衛國如衛身，癰疽甚毒腸胃薄。
堂堂人物守邊州，國中羣盜令誰縛。
湖村有真逸，愛着釣魚袍。
鶴語柴門靜，身閑筆硯勞。
移來瓜種別，看得桂叢高。
所寫雖云僻，文名不可逃。
拜敕管桃源，其如骨未仙。
年荒醉者少，官小野人憐。
臘雪梅花在，溪春草夢圓。
新正有忙事，未訪洞霄泉。
知幾百事懶，夢只在山林。
一馬塵中出，千峯頂上吟。
月新松逕黑，柝靜斗城深。
相憶梅花下，花寒瘦不禁。
一春吟未穩，今日再吟看。
石井桐花晚，江城穀雨寒。
白烟浮野寺，蒼蘚繡池欄。
爲謝松梢鶴，官卑去住難。
生事付妻兒，山居清可知。
自言雪收後，不夢客遊時。
洗石鎸唐帖，凭松讀楚詞。
却愁登第去，草沒菊花籬。
一夜桂花發，千崖風露香。
樹經秋幾過，人在月中央。
不預離騷賦，空居寂寞鄉。
山翁對之飲，酒色也鵝黄。
行舟何所有，新酒滿甆瓶。
若使三閭飲，終應一念醒。
官卑掌苗籍，吟苦掩松廳。
清夢如湘水，遥通春草亭。
却歸思去日，十過草池春。
新雪滿雙鬢，故交餘幾人。
藏書蟫獨飽，借宅鶴同貧。
夜起吟芳什，凉風吹桂輪。
從軍不願賞，歸補萬松栽。
獨作漁樵計，安知婚嫁催。
江船深夜月，山驛小春梅。
老境詩閒淡，孤吟薦一杯。
柳絮兼花片，舞風湘水濱。
濃嵐如細雨，初夏是殘春。
鳥度山家曲，泉清佛界塵。
年衰眠易醒，歸夢不能真。
甘得眠雲復飲冰，此翁不獨擅詩名。
山深難避蒲輪召，陛遠聽扶藜杖行。
老去報君心轉切，年來守局夢頻驚。
有時湖上看垂釣，只憶磻溪溪水清。
綠草䰐鬖白露晞，老樵能記虎眠時。
石函深貯懸鍾讖，翠壁新刊斷織碑。
隴勢三分松檜色，泉聲千古蓼莪悲。
珪郎向日升堂友，留宿雲庵撰誄辭。
三以囊封入紫微，一星今夜出郎闈。
賈誼幸無湘水謫，知章乞得鏡湖歸。
乘潮不等詩人別，望闕恨憂諫者稀。
笠澤門前古松下，他時容我借漁磯。
金鑾坡上文星落，收拾遺文有幾函。
草制空教生白髮，蓋棺只是着青衫。
吟魂夜訪林逋塚，破屋寒拋謝客巖。
自有舊家椽筆在，豐碑豎起壓松杉。
悲風急雨柳塘寒，巵酒篇詩哭肖韓。
長記湖西訪梅日，獨於船上取琴彈。
弋陽百姓私營廟，紫府無人別擬官。
墓隴從教長新草，雙鳬何處只空棺。
維揚幕府最風流，何掾梅開蔣掾遊。
新籍楚民今幾戶，舊年隨帝此停舟。
慈親就養惟愁雪，元帥崇詩不畏秋。
壕闊城高豈忘戰，平山堂北是神州。
人事元知不可諧，名山踏破幾青鞋。
百錢掛杖無時醉，一鍤隨身到處埋。
驛壁讀詩摩病眼，僧窗看竹散幽懷。
亦知詩料無窮盡，燈火蕭踈過縣街。
高誦招魂招屈平，只應沉恨隔浮萍。
著騷直以尸爲諫，亡楚如何醉不醒。
像虎空懸青艾束，辟兵難望綵絲靈。
憑君一激沅湘水，浄洗中原血鎧腥。
織柳縫花雅道衰，將題錦卷復敲推。
夜寒吟苦冰澌合，境寂心融造化來。
斸石崑崙携玉下，乘槎河海到天迴。
今時古調何人愛，東野長江在夜臺。
千年檜出寒巖罅，掘得根來比金價。
髣髴山陰見此株，尋思却是關仝畫。
嫋嫋枯藤淡絳葩，夤緣直上照殘霞。
老僧不作依棲想，將謂青松自有花。
湛湛方寸天，清泠如止水。
其止涵空明，其潰汩泥滓。
操之恍若遺，捨之渺何倚。
瞬息苟不誠，愚智從此始。
一篇中庸書，千古防意壘。
吾子善守之，勉勉集衆美。
獨不見鄰家翁，驅鷄呼犬斜陽中。
聖水水深山亦深，寺前三十里清陰。
一僧趺坐松間石，不是安禪定苦吟。
山在畫堂西，鈎簾靜對時。
林高日落早，巷僻客來遲。
抱病獨不飲，愛閑君所知。
階前碧梧葉，片片可題詩。
春風過後雪初白，夜雨晴時水亦香。
屈原一點沉湘恨，李白三生捉月身。
東籬寂寞舊家鄉，頭白天生鬚又黄。
歲歲相陪重九宴，主人傳得引年方。
籬下秋深花正敷，煌煌金彩照吾廬。
維揚貢品雖稱貴，顔色看來反不如。
貴品傳來自禁中，色鮮如柘恍迷蜂。
作歌亦見鍾情重，承眷應曾遇德宗。
秋晚司花逞巧工，解將柘色染幽叢。
待看開向丹墀畔，宛與君王服飾同。
露叢花發例皆遲，異品敷金不詭隨。
應節及時真可愛，登高且把泛瑶巵。
應時寒蘂拆秋含，晃耀良金色可參。
似遇道人殷七七，故開佳節日三三。
陰陽鑄出遶籬邊，露洗風磨色燦然。
未解濟貧行世上，且圖買笑向樽前。
天女將圖買斷秋，筭來白帝價難酬。
金錢滿閤翻嫌富，撒向幽叢竟不收。
染人徒染金絲色，侍女謾歌金縷衣。
爭似黄花得天巧，織成紋綹不須機。
化工寫出爛盈枝，顆顆光明耀竹籬。
賞翫佳人應笑道，待教繫向雪獅兒。
迥出嬌紅媚一川，風刀細鏤耀籬邊。
不妨捧向孩兒手，留取清香在佛前。
圓模羅列占東籬，西帝賜來宮樣奇。
疑是花神清酌罷，儘教放處不妨欹。
黄白天成酒器新，曉承清露味何醇。
恰如欲勸陶公飲，西皞應須作主人。
未見秋來花便開，人言因露作根荄。
千團萬點枝頭墜，盡化黄金出土來。
寒英雅稱伴吾徒，色正香清態有餘。
日涉中園長與會，何憂因數反成疏。
化工也學割蜂房，秋卉粧成春蘂黄。
芬馥猶疑盛秬鬯，未容輕把泛霞觴。
上林佳果久流聲，秋徑香苞特假名。
正頼蟹肥新酒熟，幽人來賞兩含情。
莫論枝上粟團黄，且喜籬邊珍顆香。
若使唐家妃子見，料應誤摘醉中嘗。
品出陶家花品外，名存吳地藥名中。
若將泛入重陽酒，不用分香摘兩叢。
一入陶籬如楚俗，重陽重午兩關情。
惜哉刪後詩三百，菊奈無名艾有名。
來從西域馨香異，翻作東籬品目新。
悟此肯爲微利役，殷勤來賞屬幽人。
南陽佳種傳來久，濟用須知味若飴。
苗可代茶香自別，花堪入藥效尤奇。
金彩煌煌般若花，高蟠層級巧堪誇。
更添佛頂週遭種，成此良緣勝聚沙。
團圞秋卉出籬東，惹露凌霜衮衮中。
疑是花神拋未過，更教輾轉向西風。
寒郊露蘂疏仍小，瘦地霜枝細且長。
境僻人稀誰與採，馬蹄贏得踐餘香。
二色秋英併一根，金宜爲友玉爲昆。
相依笑向西風裏，皓色須還中色尊。
霜蘂多般同一本，天教成數殿秋榮。
從他蛺蝶偷香慣，偷遍無過一例清。
功成丹鼎花堪比，花到重陽色正鮮。
靖節集中名甚著，羨他慣服制頹年。
流芳千古傲霜英，剪玉絲金照眼明。
若論駐顔功不小，仙丹端可與齊名。
籬畔光明緣底盛，秋來千百化身多。
露棲不必醍醐灌，雨沐何煩手掌摩。
玉顔已破晚秋葩，不費千金亦可誇。
幽徑主人偏愛惜，且贏耳畔弗諠譁。
晚節敷華性異常，黄冠白羽道家粧。
料應識破榮枯事，獨對秋風笑一場。
桃笑春風菊笑秋，冶容正色不相侔。
寒梅一笑如堪索，這笑方爲是匹儔。
化工施巧在秋葩，琢就圓模瑩可嘉。
著底香心真蠟色，似留賞客欲分茶。
秋英疑是白金裁，承露如從仙掌來。
翻笑漢皇銅制古，斬新一樣也奇哉。
秋深籬下拆霜英，圓質風吹颺不停。
天巧固非煩扁斲，日新又豈待湯銘。
月姊容顔別一家，天真何必御鉛華。
秋來殘膩方拋棄，幻作籬邊馥馥花。
素質鮮明絕點塵，冰輪高照轉精神。
叢叢皓彩如羅綺，箇樣誠堪示染人。
西風頓拆晚秋葩，色映霜華與月華。
不特翠枝柔猗儺，更饒綠葉密交加。
春架秋籬景一同，想因分種自蠶叢。
但將酩酊酬佳節，不管花居酒品中。
秋花也與藥名同，素彩鮮明曉徑中。
多少清芬通鼻觀，何殊滿架拆東風。
不畏霜風質自殊，不招蜂蝶艷何孤。
梅花松竹如相見，便合添爲四友呼。
割脂簇蠟密成團，傑出東籬最奈寒。
加紫翻宜霜後看，料應慣見屬劉安。
花神著意駐秋光，不許寒葩陡頓芳。
敷彩盤桓如有待，幽人把玩不須忙。
離火供炊餠餠圓，幽人飽翫向籬邊。
採來還問堪餐否，應使癡兒口墮涎。
仙源分派到籬東，灼灼穠華綴露叢。
崔護詩章陶令酒，兩家混作一家風。
天女染花情若狂，鮮妍直欲媚秋光。
忍將陶徑黄金色，也學秦宮朱臉粧。
本是秋香九日黄，假爲國色百花王。
待殘擬把酥煎啗，莫採芳英泛酒觴。
天厭花黄色改殷，東籬景物似東山。
逗遛春蘂爲秋蘂，荆棘了無藏葉間。
寒葩縷縷結緗紅，不待纖針見巧工。
秋老從他宮線減，彩文翻喜入花叢。
花美雖堪寫團扇，艷妖未必入東籬。
紀名何取它山物，徧問園官總不知。
榦弱葉纖花特奇，艷濃九夏到秋時。
枝頭結實元爲藥，爭奈越中人罕知。
菊名何大爲誰開，子結秋叢是藥材。
若用催生功不小，請嘗便可見嬰孩。
地母提來風露徑，笑風泣露並堪憐。
品微元乏香肌骨，濫預秋英得浪傳。
莫論園蔬品目卑，花開不減菊幽奇。
燦然金色仍堪採，春老恰如秋老時。
秋野閒花是繡鋪，佳名得自北人呼。
若教尼父當時見，應惡紛紛色亂朱。
霞幢森列引薰風，高出疏籬紫滿叢。
翠葉纖纖如細柳，直宜插向浄瓶中。
天成素縷結秋深，巧刺由來不犯針。
籬下工夫何絢爛，條條綰綴紫花心。
氣清色正品尤高，好事幽人善與交。
開徑何須望三益，相陪雅尚在香苞。
東籬冷落舊家鄉，性耐風霜氣味長。
幾度入來重九宴，主人傳得引年方。
靖節先生菊滿園，其名獨有九華存。
東籬若許塵蹤到，佳品須當盡討論。
獨芳三徑屬秋深，清致貞姿快賞心。
解道卓爲霜下傑，平生靖節最知音。
幽懷遠慕陶彭澤，一畝荒園試爲鉏。
自種黄花添野景，幾多光彩照庭除。
無艷無妖別有香，知心誰解賞孤芳。
淵明酩酊知何處，安得斯人共一觴。
霜裏鮮鮮照眼明，人言此解制頹齡。
憐香擘破花心齅，酌盡齋中竹葉缾。
一夜清霜殞物華，寒芳開晚獨堪嘉。
折來嗅了依前嗅，不是尋常兒女花。
籬菊含風暗度香，栽多不爲待重陽。
愈風明目須真物，夢寐宜人入枕囊。
露叢芬馥敵蘭芽，清賞終存好事家。
莫遣兒童容易折，此花開後更無花。
露裛幽花冷自香，藥中功效不尋常。
祛風偏重山泉漬，胡廣隨緣却壽長。
清香裛露對高齋，端仗茲花慰老懷。
欲折一枝來侑酒，登高能賦屬吾儕。
八月九月天氣凉，遶欄種菊一齊芳。
好風應會幽人意，時去時來管送香。
不趁盛時隨衆卉，幽姿高韻獨蕭然。
別開小徑連松路，常愛陶潛遠世緣。
籬菊開時寒有信，幽香還釀客懷清。
折歸忍負金蕉葉，欲伴騷人賦落英。
菊花有意浮盃酒，秋老霜濃滿檻開。
多謝主人相管領，盡收清致助吟才。
一夜新霜著瓦輕，照窗寒菊近人清。
白髮年年不負盟。
黄花漠漠弄秋暉，竚立階前香在衣。
正色逢人何太晚，衰翁相對惜芬菲。
白露黄花自遶籬，幽香深謝好風吹。
陶公沒後無知己，歲歲花開知爲誰。
遶籬黄菊自開花，開日仍逢小雨斜。
自得金行真正色，肯參紅紫鬭紛華。
金英寂寞爲誰開，底許清香鼻觀來。
籬下先生時得醉，餘風千載出塵埃。
滿園佳菊鬰金黄，壽質清癯獨傲霜。
且喜年年作花主，依然相伴向秋光。
五行正氣産黄花，不在詩家即酒家。
詩筆酒盃俱有味，亦同元亮舊生涯。
滿地黄花得意秋，移來庭檻助清幽。
自緣稟性天生異，不與繁華混一流。
籬邊黄菊爲誰開，轉憶陶潛歸去來。
插了滿頭仍漬酒，且謀歡洽玉山頹。
倚風黄菊遶疏籬，自有清香處處知。
今日王孫好收采，濁醪霜蟹正堪持。
金蘂繁開曉更清，薄霜濃露倍多情。
歸田誰是淵明興，獨遶東籬萬事輕。
叢菊疏疏著短籬，重陽前後始盈枝。
托根占得中央色，不比凡花兒女姿。
自有淵明方有菊，因人千古得嘉名。
一年好處君須記，翠葉金華刮眼明。
東籬黄菊爲誰香，不學羣葩附艷陽。
直待素秋霜色裏，自甘深處作孤芳。
香霧霏霏欲噀人，黄花又是一番新。
陶家舊已開三徑，直到如今迹未陳。
滿眼黄花慰素貧，年年結侶采花頻。
要收節物歸觴詠，只許閒人作主人。
菊花天氣近新霜，節近花須滿意黄。
陶令籬邊常留宿，朝來滿把得幽香。
東籬九日富黄花，節物驚心祇自嗟。
盡日馨香留我醉，銀瓶索酒不須賒。
斜照明明射竹籬，黄花能與歲寒期。
人疑五柳先生宅，消得携觴與賦詩。
黄花弄色近重陽，風拆霜苞細細香。
似與幽人爲醉地，隨晴隨雨一傳觴。
可意黄花是處開，芝蘭風味合相陪。
應須學取陶彭澤，左把花枝右把盃。
我憐貞白重寒芳，小徑低叢淡薄粧。
謝女黄昏吟作雪，天然別是一般香。
幽芳天與不尋常，逆鼻渾疑雪亦香。
把酒可能追靖節，素英一色混瑶觴。
瓊葩燦彩遶籬東，不怯清霜更耐風。
淡泞精神無俗艷，獨高流品蕙蘭中。
金英鑠鑠擅秋芳，中有孤叢色奪霜。
手把數枝重疊嗅，兩般顔色一般香。
一簇疏籬有野花，不應青女妬容華。
繁英自剪無人插，只有黄蜂趁兩衙。
青蘂重陽不堪摘，重陽已過菊方開。
不將時節較早晚，且折霜蕤浸玉醅。
節去蜂愁蝶不知，冷香消盡晚風吹。
碎金狼藉不堪摘，空作主人惆悵詩。
春初種菊助盤蔬，益氣輕身載舊圖。
終藉九秋扶正色，芳時偷得醉工夫。
不受陽和一點恩，不嫌青女到孤根。
年年歲歲花相似，誰爲陶潛買酒樽。
粲粲秋香雨露葩，天教晚發賽諸花。
輕烟細雨重陽節，且盡芳樽戀物華。
漸覺西風換物華，秋叢遶舍似陶家。
世人若覓長生藥，百草枯時始見花。
代謝相因寒事催，繞籬疏菊又花開。
霜晴日淡虛庭裏，多少清香透入來。
不是餐英泥楚騷，重陽菊蘂泛香醪。
尋常不醉此時醉，陶令拋官意獨高。
百卉千花了不存，獨開黄菊伴金樽。
欲知却老延齡藥，誰信幽香是返魂。
菊是去年依舊黄，風從花裏過來香。
杯中要作茱萸伴，更領詩人入醉鄉。
白酒新熟山中歸，黄花漠漠弄秋暉。
東籬採菊隠君子，醉覺人間萬事非。
羽葆層層間彩金，醉來不厭遶叢吟。
滿頭且應良辰插，不插滿頭辜此心。
籬外黄花菊對誰，應知彭澤久思歸。
有花堪折直須折，新酒初篘蟹正肥。
無限黄花簇短籬，幽香深謝好風吹。
勸君終日酩酊醉，莫待無花空折枝。
花裏風神菊擅名，綠枝黄蘂有高情。
詩人不悔衣霑露，步入芳叢脚自輕。
幸無風雨近重陽，折取蕭蕭滿把黄。
酒面浮英愛芬馥，銀觥須引十分强。
不與羣芳競，宜乎殿顥商。
露從今夜白，菊是去年黄。
九日陶公酒，一生青女霜。
有同高士操，得爾慰凄凉。
玉攢碎葉塵難染，露濕香心粉自勻。
一夜小園開似雪，清香自是藥中珍。
熠熠溪邊野菊黄，風前花氣觸人香。
可憐此地無車馬，掃地爲渠持一觴。
野花無主爲誰芳，酒熟漁家擘蟹黄。
遇酒逢花須一笑，故留秋意作重陽。
節過霜風衮衮來，菊花寂寞晚仍開。
誰云既晚何用好，爲我殷勤送一杯。
天地方收肅殺功，菊枝傾倒不成叢。
碎金狼藉不堪摘，圖得人知色是空。
斧斤不死老蒼虬，未肯甘心只麽休。
尚有阿婆三五態，背時塗抹趁風流。
摇摇如扇葉，風顫午窗陰。
素不生枝節，人皆見赤心。
安得梅開向四時，騷人日日可吟詩。
年來萬事心都懶，只有吟梅興未衰。
鹿胎點點上輕裘，腦片飄飄入寶篝。
更向佳人粧額看，梅花到底也風流。
玉骨冰肌夏月凉，更無人妬得專房。
醉翁愛作身邊伴，只恐西風又隔牀。
十年前此地，書劍記曾來。
士說紅鷹瓜，農誇白芋魁。
溪渾魚放子，林動雉驚媒。
評品全人少，山坡獨有梅。
離家才是兩三程，便覺征衣綴軟塵。
湖海相逢迂闊好，江山不厭往來頻。
溪魚有孕羹偏美，村酒無灰味却真。
紆轡小兒莫相笑，柴桑終不負頭巾。
山前山後雪漫漫，輸與田夫野老看。
驛路自知荆棘甚，一枝遠贈故人難。
抖擻襟塵訪梵宮，入門物色補陀蹤。
松雖未老曾留鶴，山不在高堪卧龍。
案上楞巖尋舊跋，枕邊紙被認新縫。
客題不要紗籠壁，遮莫輕敲飯後鐘。
秦鬼驅卯沙，聚結無蒼翠。
誰云海上移，能與潮浮至。
洞噓蛟鼉腥，廟畫風雷異。
雲母今有無，庶爲仙藥餌。
鮫人機軸巧，織出水晶宮。
澣濯有新雨，卷舒無定風。
晴嵐輕染綠，斜日半澆紅。
漁父無端甚，輕舠截箇中。
淡似衡山霧已開，濃如雨意黯陽臺。
黄昏天際迷歸鳥，錯認林梢不下來。
紅日移陰上粉牆，烘乾花底夜來霜。
不須水月黄昏景，疏影風前午更香。
春在溪橋第幾家，槎牙老樹竹籬遮。
再三辨認枝頭雪，萬一無香恐未花。
月下敲推夜未央，青鞋冷透不知霜。
兒童促我且眠去，畫在床屏亦有香。
獨自敲推到夜深，情知未稱惜花心。
玉兒已死雲英嫁，誰唱梅詞伴我吟。
夢醒春風笑一場，攬衣推枕起思量。
草塘夢句有何好，夢到梅花字字香。
幾度溪橋戀影香，衝風冒雨也思量。
儘教人笑成梅癖，死不將詩到海棠。
擬把吟篇倚閣休，見梅時復上心頭。
家貧幸免抨{攴}苦，詩債還添一段愁。
寂寞籬邊野水涯，三花雨蘂带春來。
且圖冷淡爲生活，不傍門庭閙熱開。
爲有清癯骨相寒，月明時候正相關。
本來面貌無塵俗，更向冰池自照看。
山前抹出連雲樹，窗外拖來带月枝。
數點塞鴻相伴好，一聲羌笛不須吹。
一枝倚竹偏宜雪，半樹歌簷轉怕風。
客意不平花又拗，和愁掛在夕陽中。
春在枝頭有淺深，疏疏冷冷小溪陰。
好風一陣香如洗，明月三更影不沉。
繁華朽腐休相溷，冷淡幽閑大逼真。
斷得世間烟火氣，前身恐是首陽人。
精神淡佇霜猶薄，膚貌參差雪未溫。
試向南枝看春色，夜來纔着兩三分。
萬籟沉沉境寂寥，尋香不見過溪頭。
小奚摸索枝頭笑，誰把明珠驀地投。
氣味風標見似人，群芳合讓作先生。
儘燒龍腦三千斛，不抵花心一點清。
小橋飄泊淡生涯，曾送清香入酒杯。
疏影不隨流水去，夜深和月過溪來。
一夜霜風喫緊吹，曉驚飛鳥蹴花枝。
誰知窗外紛紛意，正是山陰雪下時。
花下朦朧作桂看，細評香影一般般。
喚醒二十年前夢，依舊身遊在廣寒。
前山日落已棲鴉，老樹槎牙竹半遮。
沙岸寒雪迷晚眺，祇疑金色界中花。
風雨瀟瀟日又曛，因香認得半溪雲。
平生不作朦朧事，立待明時折贈君。
溪南千樹雪紛紛，橋北才開一兩分。
汝是山林高潔者，如何到此也寒溫。
向背稀稠各自宜，榮枯開謝且隨時。
春風最是無憑據，到底真心不屬伊。
行到頹牆與斷橋，試和明月拗枝頭。
江南多少閑兒女，带着梅花便带愁。
梅花千古長如許，堪嘆十年人事非。
記得大平樓上醉，一枝和月插頭歸。
清清白白天然態，皎皎翹翹玉立身。
雪虐霜饕千萬變，此花到底是全人。
階前疊疊碧成團，微雨新來洗幾番。
猛省呼童都掃却，怕人地上作錢看。
社前社後雨紛紛，山北山南處處聞。
田父不知牆壁字，此聲便是勸農文。
窮簷穩穩好巢成，莫向朱門附麗人。
青杏屋梁雖好看，笙歌未必可安身。
叫月聲聲到枕兒，稻粱雖飽豈能肥。
夜深且傍瀟湘宿，明日晴空萬里飛。
蜜成只觧供樽俎，蠟就徒能照綺羅。
堪嘆汝生無受用，鑽鑽刺刺欲如何。
朝來伏地悄無聲，入夜轟轟屋底鳴。
堪笑不能驚蟄戶，空將胡蝶夢魂驚。
香積厨邊想像中，儼然摇鬣出吳松。
不隨紅蓼灘頭釣，常逐闍梨飯後鍾。
塵土幾年成涸鮒，風波平地欲成龍。
若教占作維祥夢，憂國書生亦願豐。
雨過山山翠欲流，杜鵑要好莫啼休。
錦城宮殿多烟草，枉與春風作對頭。
簷流非沼亦非池，躍出雙魚亦自奇。
不是懸於庭上落，便因生出釜中來。
聽琴莫笑音非古，叶夢須知稔可期。
謾說佩金佳讖在，陶腰似覺未消伊。
三五年時折桂來，也曾班底戴花回。
而今四十還流落，却被人呼老秀才。
山中亦有薇堪采，海上那無節可持。
野老不知人事改，相逢猶話舊年時。
候蟲鳴砌冷蕭蕭，半點殘燈伴寂寥。
桐葉軃秋黄不徹，那堪小雨學芭蕉。
天生賢佐福閩州，衮舄熒煌尚黑頭。
司馬公留民可活，管夷吾在世何憂。
東南人物幾華屋，今古乾坤一竹樓。
三萬卷書三尺劍，男兒事業要伊周。
我公自是活神明，皦日當空鬼魅驚。
參輩雖多蕭相少，跖徒自濁伯夷清。
吳兒久借乾坤造，閩囝重逢父母生。
賸說謙尊能下士，青門還念種瓜平。
簷溜垂垂筯未收，一年樂事負春遊。
新添華髮羞開鏡，貪看青山懶下樓。
天地至今多罔象，功名到底總蚍蜉。
祇因知得清閑好，事大如山付醉休。
還我山林且買鄰，荆榛不礙自由身。
梅兄竹弟相依舊，李婢桃奴一任新。
湖海到今無劍客，江山如作老詩人。
不知尚父緣何事，白首投竿起渭濱。
月下相逢當麗人，嫣然体態皎然身。
誰知一角閑田地，包括乾坤不盡春。
醒來拍手倚雕欄，啜茗哦詩子細看。
縱有淺斟低唱者，箇中清意不相干。
翠羽啁嘈逐曉風，海仙時遣探芳叢。
徘徊睥睨知何意，怕干時人挾彈弓。
一自英臺魄化時，生來長是宿芳菲。
傷心只欠含章夢，不得枝頭作雪飛。
乾坤秀氣孕三奇，勳葉人間有口碑。
臺近棠陰遺澤在，樓輝秋萼起人思。
後先玉季金昆政，多少丹山碧水詩。
世事蕩來尚膠轕，頼君一手理紛絲。
一脈斯文繫大儒，干戈滿地獨詩書。
南風有操無人識，身在汾亭心在虞。
迦葉當時性燥，下得一椎。
莫道文殊三處度夏，直饒黄面老子別有神通，也須腦門著地。
秋風淅淅，秋水冷冷。
千辛萬苦，負笈擔簦。
張公堠子李家店，草舍茅庵短作程。
人間燈，天上月。
有明有暗，有圓有缺，底事貪觀心未歇。
興聖室內無油，免得證龜作鼈。
金風吹落葉，玉露滴清秋。
尀耐寒山子，無言笑點頭。
既能明似鏡，何用曲如鈎。
天晴蓋却屋，乘時刈却禾。
輸納皇租了，鼓腹唱謳歌。
無義漢，誰識你。
口吃耳聾，馿拗到底。
一氣轉一藏，是非終難洗。
大法下衰，汙人唇齒。
槿花凝露，梧葉鳴秋。
遇景觸物，隨分知羞。
住住，諸方聞得道，我說老婆禪。
一年有十二箇月，每月一度團圓，其餘盡是缺。
中間晦明出沒，太半有不見者。
惟有今宵，分外皎潔。
無物堪比倫，教我如何說。
流虹七載夤緣盡，又向天寧理倩窠。
脫得馿胎入馬腹，皮毛輕重不爭多。
好一局棋，黑白已分。
只是末後一著，無人知得落處。
古佛過去亦久矣，不知何處應羣生。
紫金光聚人難覩，空裏惟聞仙樂鳴。
溪林葉墮，塞鴈聲寒。
見成公案，大難大難。
百雜碎，鐵團圞，和風搭在玉闌干。
南嶽七十二峯，華頂萬八千丈。
瞻之無際，仰之無垠。
以此無窮數，用祝聖明君。
一日日，一時時。
逗到臘八夜，眼上錯安眉。
東西不辨，南北狐疑，從教萬古業風吹。
聖人無己，靡所不己。
總塵剎無不是，差之毫釐失千里。
仙仗飄颻去不還，從教六合清風起。
金以石試，人以言試。
古人自謂全璧而歸，不知身在草裏。
一跳一躑，師子嚬呻。
一新一舊，和氣如春。
報恩尺不如寸，贏得癡坐，家裏有人。
蠅見血，鶻捉鳩。
拳來踢報，膠漆相投。
難提掇處轉風流。
春風如刀，春雨如膏。
衲僧門下，何用忉忉。
杜宇不如歸，竹雞泥滑滑。
深山巖崖中，誰道無佛法。
有佛法，衲僧只有三隻襪。
山僧恰似抱璞者，但欠臨風涕泣。
不道舉世無人，只是可惜許。
說如建瓴，坐如山嶽。
就下平高，咬牙爆爆。
大道只在目前，要且目前難覩。
欲識大道真體，不離聲色言語。
古佛只在椎頭，每日呼來喚去。
非惟網令清巖，下下要分緇素。
興化當年錯用心，月明豈在珊瑚樹。
斂影窮原懶出扃，曉雲如送又如迎。
因思執手經行處，幾聽沙泉遶磵鳴。
不勞彈指，豈涉思惟。
現成門戶，到者方知。
居必擇鄰，鑑非止水。
明暗相凌，言猶在耳。
水中鹽味，色裏膠青。
祖師只認得箇相似底，何異楚人以鷄爲鳳。
我者裏任你三頭六臂，盡其來機，也無你湊泊處。
慣將三尺喙，駡倒五湖僧。
傷弓之鳥，見曲木而高飛。
有人見得雲門，善爲我辭。
凈瓶裏澡洗，古檮下修身。
彼此寸長尺短，何妨忝爲切鄰。
相見又無事，不來還憶君。
杜鵑啼斷月如晝，不似尋常空過春。
老和尚死去二十五年，有誰撐門拄戶。
雖與松源同日行，不會松源三轉語。
父子背馳，面不相覩，直至如今成莽鹵。
露冷風高秋意深，久矣無心薦藜黍。
華亭滿船猶不足，南泉驟步蹈不著。
自餘眼底紛紛，總道見月忘指。
葱嶺不見宋雲，全身豈在熊耳。
石火電光殊莫擬，雙檮堂上再相逢。
究竟何曾缺兩齒，雪際傳心，篩灰厭鬼，後代兒孫誰來。
你粗羹淡飯當殷勤，四海香風從此起。
溈山若無後語，儘自包裹得去。
其奈用處太過，以致栓索俱露。
我本無心有所希求，今此寶藏自然而至。
二林小衆，枯枯燥燥，鶴望多時。
珊瑚枕，明月珠，從便採取，只是不得觸諱。
遠之莫及故曰短，蹤之不即故曰蓬。
波波浪浪，西西東東。
直鈎已掛雙峨碧，一橈香散蘆花風。
十萬里水雲蹤跡，七百年西竺陳人。
眼睛烏律卒，面子黑鱗皴。
傳衣付法，惹起埃塵。
如今紅紫亂朱紛然而出，豈止乎少林五葉一花之春。
斯臨遠諱，薦此溪蘋，萬古千秋累子孫。
日日日東上，日日日西沉。
無爲無事者，子細好推尋。
約束萬象，聳動人天。
風雲會合，來自日邊，縱饒海口亦難宣。
同門出入，未嘗謾你。
諸人苟或粉飾太過，山僧只得掩耳。
雞足峯前，黄梅渡口，逗到冷泉幾掣肘。
若謂凌霄非正傳，畢竟衣法屬誰手。
野犴鳴，獅子吼，虛空昨夜翻筋斗。
虎憎雞嘴，聞者畏之。
後人衡鑑不高，喚作二俱弄險。
人間無，天上有，往往無人脫窠臼。
四海娟娟洗玉魂，九野茫茫白兔走。
寒山子，不關口，也落馬駒羣隊後。
一人要貧貧不得，一人要富富不得。
要知貧富不相當，且請各歸本位立。
朕聞上古，其風朴略。
王言如絲，誰敢不聽。
忽有人問鄮山，只向他道，風門海口，當風抵浪，也須是箇人始得。
鏡容鷹爪，面目可憎。
掉發南嶽，下山教化。
從臾檮林，對御講經。
不守疆界，干犯清平。
滅得中峯正法眼，破沙盆子話方行。
舊去新來懶送迎，巖間塚下見枯形。
忍成殘臘半宵夢，坐對寒檠兩歲燈。
時遷物換，革故鼎新。
土膏未動，商量打春。
太公有意垂釣，夫子無心獲麟。
去時曉露消袢暑，歸日秋聲滿夕陽。
恩渥重重何以報，望無雲處祝天長。
一年又一年，循環數不足。
本分面上人，猶如隔羅縠。
惟有南極老人，扣天鼓三下，望北關而祝，願我王萬福。
外闔不閉，跨天下而無蘄。
會得許你，陞其堂入其室。
世尊三昧，金口玉音，親付囑紫泥芝檢。
九重城裏鳳銜來，再霑雨露之恩，光闡法門之盛。
聲前妙證，聳動羣心。
烟慘淡，石玲瓏。
面面廝覷，千峯萬峯，一團和氣在其中。
春入湖山，先放花明。
御苑人歸上國，南山鶴唳青松。
壯皇都人傑地靈，窺紫府洞天風月。
透聲透色，絕類離倫。
不妨垂手入廛，畢竟難逃至化。
且望闕酬恩，如何祝賛。
版圖遠奏堯天闊，萬物呈祥樂聖情。
奸峭互陳，對面千里。
有人寄僧過夏，南山大開東閤，彼此出家兒。
此山無路，及門者誰。
會得擺手同歸，不然隨我來。
釋迦掩室於摩竭，因甚坐在者裏。
炷拜勤渠，齊之以禮。
虎頭燕頷，鳥嘴魚顋。
盡向者裏納款，且道者裏是甚麽所在。
有意退欄，無心耕牧。
九重降勑，如萬國春回。
一道恩光，似千日並照。
法門騰煥，巖壑生秋。
日出而作，日入而息。
熈熈然如登春臺，且道承誰恩力。
出山而見，入戶而知。
雞棲鳳巢，隣壁之輝，何必區區點綴伊。
勤儉起家，叢林麟鳳。
入門一見，和氣可掬，知心不在頻叮囑。
不開駡人口，難以見其慈。
不徵衲子病，難以表其師。
似之則殃門添禍，否之則鳳林吒之。
畫工筆熟不識伊，白髮毿毿箇是誰。
啐啄之機，臨崖一拶。
虎嘯龍吟，二九十八。
宣禪自是惡冤家，學伊豈止頂門瞎。
道不可傳，貌不可繪。
冷坐深雲，虎視百怪。
源遠流長滅正宗，不比瞎馿趁大隊。
斗斗㖃㖃，雷驅電馳。
垂手未遊象外，虛空突出毫釐。
目前難遏密，冷落有誰知。
父攘羊，子證之，從教萬古黑風吹。
春山萬疊，秋水一痕。
凜然風彩，何處求真。
大方出沒兮全生全殺，叢林悱悱兮獨角一麟。
計較拙於鳩，軒昂老而虎。
聞必意消，見者難覩，到頭不識賓中主。
黑漆竹篦劈面揮，師資誰謂無裨補。
咿嗚咿，那得知。
寒酸看不上眼，手面移東換西。
拱良工手，破衲僧疑。
行到水窮處，坐看雲起時。
紫金光聚照山河，天上人間意氣多。
曾勑文殊領徒衆，毗耶城裏問維摩。
有三尺劍可以謁趙國，無千里眼難以見懸絲。
巍巍堂堂，三界大師。
有力量人終是別，等閑垂手便相應。
如何夜半扶桑日，推上須彌最上層。
夜闌天際墮金盆，膝上焦桐調轉新。
易水悲風輕按指，鸞膠難續斷腸人。
鐵壁迸開雲片片，黑出輥出月團團。
就中明暗相陵處，天外出頭誰解看。
大人境界終難到，到後如何說向人。
不是當人知見力，莫將知見別疏親。
玉簫吹徹鳳凰臺，古殿深沈曉未開。
滿地落花春已過，綠陰空鎖舊莓苔。
石潤非玉，水麗非金。
大禹决而西泝，卞和泣而陸沈。
美兮渺兮，錯古礱今。
泠泠寒溜泣秋壑，纔會滄溟便泛舟。
見說許由曾洗耳，可憐巢父更鞭牛。
青山白雲，碧溪蘿月。
畫虎成狸，只得一橛。
好將真法供如來，花在幽巖險處開。
一夜狂風吹欲盡，落英無數點蒼苔。
青牛仙去不虛傳，常用虛中落斷邊。
自是一生多蹇薄，夜深猶立古皇前。
一口吞盡三世佛，牙如劍樹眼如鈴。
斷絃不必鸞膠續，只要知音側耳聽。
籩豆纔陳見聖人，莫將生死較疏親。
清臺曆日煩君看，一歲終須有一春。
行弔先桃茢，喪車後紙錢。
老胡門下客，寧可入黄泉。
萬仞崖頭拚得去，不知何處覓全屍。
業風吹起再甦醒，却問如今是甚時。
野水浮輕楫，暖烟生紫蓴。
晚來湖上望，多是罟魚人。
事到無心不苟欺，烏玄鵠白尚懷疑。
自非親見黄頭老，爭敢逢人泄漏伊。
白石鑿鑿，韞爾美璞。
君子道晦，君子斯樂。
季咸曾相壺丘子，隨變難分亟自逃。
輸與高樓凝望者，烱然明可察秋毫。
欲識窮原處，何人爲指迷。
夕陽鷄犬外，桃李自成蹊。
曾落石霜機外笏，又扶粗行到唐天。
只將四海垂綸手，鰕蟹魚龍一串穿。
拋來撒去互施呈，地獄門前鬼眼睛。
覷破髑髏肝膽外，摩醯頂上復重明。
裁書擬欲扣天閣，往往無人可共論。
因得老生輕指撥，臨風不覺暗消魂。
碧油幢下立功勳，韜略雙全獨見君。
一自赤心來報國，邊頭刁斗不曾聞。
靈山一別無碑記，三度親曾作國王。
拄杖再探知遠近，眇然天地略玄黄。
興在天南天盡頭，未行先已到新州。
來時無口去無伴，那更蕭蕭黄葉秋。
老婆心切日忡忡，恐墮他家虀甕中。
消息得來胡亂後，江西宗派好流通。
欲把枯腸盡底傾，出門不覺又叮嚀。
勸君及早回頭去，莫待春風柳眼青。
啐啄之機類不同，飛星撒火髑髏空。
偷心死盡難爲活，忽見金烏出海東。
不落因果，突出野狐。
人心似鐵，官法如爐。
不昧因果，得脫野狐。
頂上無骨，頷下有鬚。
拔樹鳴條浩浩風，雨雲翻覆在其中。
千波萬浪驚天地，到海方知信不通。
草履爲冠松作釵，一般瀟灑眼頭乖。
語音只在風檐下，終日無人不下階。
擔板漢，沒拘束。
餓死首陽山，誓不食周粟。
海運鵬摶日月忙，夜光潜透斗牛傍。
非惟按劍屢生子，瞎眼波斯滿大唐。
五十笑他先百步，何如騎馬勝騎牛。
不須重較多和少，歸到家山即便休。
以玉抵鵲，以鼠爲璞。
眇然視之，太虛寥廓。
賓主有無俱遣外，行藏須要出常情。
無棲泊處開門戶，月到中宵不敢明。
日月無光殺氣浮，揭天鼉皷戰貔貅。
捷呼獲下真番將，那箇兒郎不舉頭。
石頭路險人難到，到者方知滑似苔。
兩度三回雖躂倒，滿身泥水又歸來。
短袴長衫白苧巾，咿咿月下急推輪。
洛陽路上相逢著，盡是經商買賣人。
昨日因過竹院西，隣家稚子隔溪啼。
山寒水肅半黄落，無數歸鴉卜樹棲。
貝葉持來曉者疏，自稱靈驗世無如。
依然還我唐人譯，始有人知是梵書。
不設陷穽，不揮雪刃。
一箭穿楊，神目不瞬。
翻思昔日李將軍，射虎之機猶是鈍。
輕如毫末重如山，地角天涯去復還。
黄葉殞時風骨露，水邊依舊石斕斑。
德山疑處問巖頭，若得渾家一地愁。
父又呪兒兒呪父，冤冤相報幾時休。
見說閩山多蠱毒，千方百計避無由。
殤中既有催魂鬼，一命還他方始休。
扶過斷橋水，伴歸明月村。
只知途路遠，不覺又黄昏。
新羅拄杖遂寧鉢，衲子家風那箇無。
一等看來如墨黑，誰能重與較錙銖。
風冷蒹葭雨作秋，倚門無意謁諸侯。
明年再决龍蛇陣，塞北安南一道收。
烈焰瀾翻爲說時，百千諸佛盡攢眉。
梵音深遠難明辨，只許韶陽雪老知。
藥貼明明說得親，不知裏面僞和真。
諄諄教誡癡兒女，莫把方書誤後人。
始見春花歸閬苑，又逢秋葉墮宮牆。
思量世事如翻掌，誰得長生不死方。
有佛無佛不得住，三千里外無憑據。
趙州贏得口皮光，却是者僧知落處。
世路風波只自知，見人多是不揚眉。
呼燈隔夜書名紙，未審朱門復見誰。
有問自知無答處，却將柏樹當門庭。
摇風擺雨經年久，不似松根有茯苓。
春暖山桃次第紅，翩翩蝴蝶鬭芳叢。
驀然一陣狂風至，輥入花枝不見蹤。
各將財本去經營，上國如天好趁晴。
未出門時先算帳，如何得到鳳凰城。
蹤跡由來久避秦，洞門深鎖古臺春。
落花只爲隨流去，便有尋芳拾翠人。
雪老門高兒女盛，又能情重貴天倫。
把家幹蠱雖相似，也有貪盃落草人。
象王象子儘相隨，岸上人看蹄蹈蹄。
香草細餐知飽足，歸來不待日頭低。
三文買箇撈波子，摝蜆撈鰕得幾年。
逆順短長休要說，誰家屋裏竈無烟。
夜半三更來討火，我駡你兮你駡我。
相喚相呼歸未歸，也有無衣草裏坐。
一重山了一重雲，行盡天涯轉苦辛。
驀劄歸來屋裡坐，落花啼鳥一般春。
百年猶恐沒人知，名字仍將左脇題。
入水入泥難放牧，仰山只得半邊騎。
一日須來三五度，有時歡喜有時嗔。
改頭換面休疑著，元是尖簷帽下人。
遼空一箭九重城，雪老門風儘有聲。
見說禁班宣號令，那邊渾不許人行。
青郊鳴錦雉，綠水漾金鱗。
安得郢中客，共歌臺上春。
塞北烟塵終載靜，江南花木四時榮。
不須特地分疆界，萬里山河似掌平。
此行莫擬幾時回，此去應須到五臺。
若過曼殊放光處，殷勤爲我記歸來。
昔年曾扣睦州關，負義忘恩當等閑。
見說吳音俱變盡，語言渾似廣南蠻。
聲如鳴玉靜邊聞，誰信幽人不見君。
花到海棠將寂寞，繡衣猶把麝香熏。
拄天拄地黑如漆，不分晝夜是何物。
拈來拋向屎坑中，火裏紅蓮香拂拂。
生平未審何言句，得似羚羊挂角時。
拊擊自然皆率舞，不須羌管隔雲吹。
瀰漫萬樹梨花雨，凍玉隄邊水欲流。
頃刻陽鳥昇太白，那時渾不見蹤由。
隔水何人歌竹枝，動人情思極幽微。
夜深轉入單于調，月朗風高聽者稀。
融峯强萬丈，未話足先酸。
若不緣雲去，那知星斗寒。
你有更須當面與，渠無背手奪將來。
驀然夜半化龍去，黑雨烏風裂地雷。
收放隨時雖有準，出門入戶恐難論。
長安路子君須到，莫向深村草裏蹲。
望見剎竿回首去，脚跟三十謾輕酬。
人言閬苑花千樹，不直仙家十二樓。
泉石膏肓不可醫，曉鐘吟到夕陽時。
天然句子終難得，幾向風前暗皺眉。
火爐頭話幾多般，自己同時作麽觀。
直下起來呈兩指，山河大地黑漫漫。
發言先要心無媿，遣事應須理處長。
莫學里閈無信者，從朝至暮錯商量。
入門句子已先酬，喚去呼來第二頭。
到此不知茶味者，紛紛空買洞庭舟。
評漫學屠龍，人言枉費工。
自非親到者，難與論窮通。
一文一武偶相逢，說盡英雄各不同。
俱往長安朝聖主，姓名終是達天聰。
樓上讚聲資菜色，驀然突出老菸菟。
迢迢古路無遮障，雙眼如鈴誰敢逾。
一棚傀儡木雕成，半是神形半鬼形。
歌鼓歇時天未曉，尚餘寒月挂疏櫺。
擬從險處放身時，那箇商量不皺眉。
不動毫芒親到底，眼睛皮綻蓋須彌。
烟暖土膏民氣動，一犁新雨破春耕。
郊原眇眇青無際，野草閑花次第生。
五逆聞雷慊慊然，尋常爭敢與人宣。
自從六十輕酬後，濟北馿名不浪傳。
坑坑坎坎，嶮嶮巇巇。
一言易出，駟馬難追。
寧辨人間是與非，生來淈𣸩眼如眉。
不因說著當年事，萬古千秋那得知。
客裏謾牢落，天涯多故人。
好懷無處寫，舊話得重論。
殘雪未消石，梅英先破春。
徘徊殊有約，來此續芳塵。
野犴鳴，獅子吼。
喪盡生涯，不容開口。
耆婆去後無消息，病者憧憧日扣門。
百草自知無識者，叢叢垂泣在籬根。
直甚破沙盆，掀翻海嶽昏。
頂門真箇瞎，千古累兒孫。
力難擡處爲君言，神駿何勞更著鞭。
一躍洞天三十六，到時凡骨也成仙。
含糊一世無分曉，開口何嘗在舌頭。
萬古業風吹不盡，又隨月色過羅浮。
脚跟不斷紅絲線，掉臂乾坤自在行。
塞壑填溝無處著，歸來依舊兩眉橫。
弊衣纏瘦骨，衰髮覆蒼顔。
世上底時節，剛然要出山。
有願度生，垂手接引。
含生不來，物無可愍。
一默雷轟，是非頓起。
示疾毗耶，大蟲無齒。
是何等書，讀不成句。
簑短髮長，手脚俱露。
寶瓶翠柳常隨手，又向青蓮葉上行。
五濁世中無垢染，不須慈眼視衆生。
雲散千峯曉，神龍應念來。
補陀巖上士，心識幾時灰。
柳枝活，盂水靈。
一呪毒發，百川俱鳴。
善財隔海覓不得，無數遠山堆亂青。
顧顧不釋手，提起復低頭。
自笑無人買，腥風吹未休。
非水石可憑，非音聲所及。
花笑鳥啼，圓通證入。
黑月則隠，白月則現。
狐魅衆生，乞無再面。
琅琅流水聲，懷抱盡情傾。
不識春風面，雪消梅影清。
以波羅蜜多圓其相，以喝囉怛那蒙其身。
呪呾從此發，還著於本人。
不解圓通二十五，吉祥靈草暗藏春。
萬派同源，三教一舌。
咄者尊慈，弄巧成拙。
江空蘆葉冷，風靜衲衣輕。
不得梁天子，無人知姓名。
嵌枯石老，黶瘦衣荒。
死水垂釣，陸地乘航。
當初好采見梁王。
壁觀九年，葫蘆按水。
無計脫身，强分皮髓。
隻履恓恓何處歸，月明後夜思熊耳。
太虛無雲，清鏡無痕。
如意舉手，花雨繽紛。
契南嶽不傳之旨，見靈山未散之人。
妙圓體極，即相非真。
持貝葉，倚瘦藜。
解空未盡，說是說非。
無端引惹憍尸。
一肩駝不起，兩脚走如飛。
業風交輥笑嘻嘻，問渠是誰渠不知。
夢裡昇兜率，閻浮待下生。
不須呈懵袋，亞毒已流行。
能所頓忘，佯佯瞌睡。
一息不來，百川鼎沸。
爨下偷僧飯，崖根抱虎眠。
懶吟長短句，來把梵書看。
真箇看，牛皮也須穿。
帚柄不忘，寸心未息。
冷眼看人，多少荆棘。
咄哉遺棄小兒，豐干草裏拾得。
駡豐干，是者漢。
竹筒盛菜柦，指出教人見。
其實只要知機，不欲彰頭露面。
木屐竹帚，粘脚綴手。
古佛家風，泥豬疥狗。
指天大笑一聲，驚得虛空倒走。
萬德不將來，猛獸自馴伏。
一嘯出林，陰風拔木。
只知拊掌放憨，不覺山青水綠。
金銀窟裏出來，彼此囊無一鏹。
鬭貧不鬭富，做盡窮伎倆。
大蟲來也，急須合掌。
一句子，有也未。
蹙斷眉頭，做盡手勢。
靠倒維摩記得無，至今一默喧天地。
頭戴樺皮冠，脚穿破木履。
有磨墨過筆之功，無二千酬瀉瓶之水。
捉敗了也，國清寺裡偷佛飯，元來是你。
鬰鬰冰壑姿，株株手親植。
欲知來去蹤，雙峯聳寒碧。
用智恰如愚，無人辨得渠。
粃糠和月擣，意在脫衣盂。
石禪寒到骨，松雪照清眸。
此道如山重，難將一臂酬。
草枯山欲冷，逗曉入重雲。
一箭無雙中，何如射一羣。
邂逅漉籬翁，言談耳又聾。
不知何處去，破帽裹西風。
閉戶復携鉏，雲深路更迂。
須知形影外，肝膽向人輸。
以梵夾，對凈瓶。
一字不掛眼，常轉如是經。
石林冰冷，糞火芋香。
深撥淺得，滋味最長。
忍寒騎瘦馬，雙眼碧於秋。
寄語王公道，無錢買沃洲。
日暖跨馿出，溪橋款步行。
因思遭攧處，寸草不曾生。
朝看白雲去，暮騎黄犢歸。
山窮橋斷處，鷺鷥那得知。
虛空講得，參天荆棘。
一喚回頭，杳無蹤跡。
夕陽掛樹梢，依然隠不得。
拚身躍入深淵，等閑握起龍首。
腥風怒雷，烏飛兔走，驚得慈明幾掣肘。
乞兒伎倆不多，千古膾炙人口，好將白棒劈脊摟。
寒暑不到處，山窮石自枯。
涕零知骨冷，隨分著工夫。
一卷無題目，持來傍石根。
眼昏嫌字小，華梵恐難分。
眼似鼓椎，頭如木杓。
欲識趙州，八十行脚。
黄檗棒頭，大愚肋下。
後代兒孫，烏焉成馬。
呈真嚇殺盤山，對衆侮慢臨際。
靜處畏影逃形，閙裏掀天撲地。
鎮州城外活埋，至今雞驚犬吠。
掉發睦州，脫賺靈樹。
赤體露金風，清波無透路。
阿師脚跛不能行，休對乾峯南嶽去。
不出飛猿，皮下有血。
釣魚放生，死中得活。
譏雪峯用力太過，笑靈雲根底未徹。
只知意在鈎頭，不覺眼中著屑。
阿呵呵，誰辨別。
萬頃烟波，一鈎新月。
烟水寒，扁舟小，華亭江上相尋討。
負命底劈口一橈，點頭處狼藉不少。
父子怯相酬，誰道翻身早。
出黄蘆，入紅蓼。
收拾絲綸，江天未曉。
泯跡深藏一塢雲，仙官何事苦相親。
修行不是無靈驗，懶作關門閑戶人。
袈裟裹草鞋，赤脚桐城走。
只者破生涯，抵死揚家醜。
去見神鼎諲，絕叫屋梁倒。
不得脫手法，打折你馿腰。
灰頭土面，弄假像真。
三脚馿子，獨角麒麟。
凝而不結，混而常清。
挺然嶽立，卒乎砥平。
擬師之道兮虛空釘橛，美師之德兮色重裏膠青。
妙高萬疊兮春歸錦鏡，翠螺一抹兮霜後洞庭。
在彼在此兮初無朕跡，或舒或卷兮水赴滄溟，遐想高躅兮實我法城。
山泐潭之水，奮衡山之雲。
三關多漏網，誰是負恩人，晦堂之下有清新。
接納少機關，勘驗無眼目。
時時膈氣築，只要煨蘆菔。
性燥衲僧，佒佯座主。
抹過村草步頭，直下挨肩佛祖。
楊岐其師，白雲其侶。
一鳴鳳臺，凌跨今古。
師之道兮不可得而稱，師之德兮不可得而述。
師之行兮不可得而聞，師之業兮不可得而見。
道德行業，聞見稱述，世人昭昭然若其。
荷佛祖慧命於將仆之際，轉凡夫於賢聖之域。
是謂之東山老人，吾不得而知焉。
尸碧岩，謗乳竇，擊高庵，據甌阜，此皆人所議論不到。
說甚麽減竈法無文印，盡情約下置而勿論。
或曰毀譽不在乎兩端之間，䖃苴翁別有長處。
柔弱丰神，骨器剛大。
小喜多嗔，貴買賤賣。
形影師資二十年，所以圓悟目之爲睡虎者也。
金鳳初鳴，玉人啟戶。
露冷風高，子歸就父。
前無釋迦，後無達磨。
駡雨駡風，祇要做大。
黑漆竹篦胡打亂打，是佛是魔劈面便唾，因茲天降其咎。
衡陽梅陽，十七年吞饑忍餓。
將謂萬里生還知非，元來一星子不曾改過。
者般瞎禿得人憎，天上人間無兩箇。
咄。
奮劈胸拳，撈摸虛空骨髓。
開活入眼，瞎却自己頂門。
從茲海湧峯危，是謂東山正續。
行脚不到大徹堂前，剛要凌滅應庵門戶。
指柳駡楊，吹沙嗅土，却笑謝郎眉忒豎。
欲識中峯箇裏人，無尾大蟲不是虎。
秋鷺翹松，寒蟾卧水。
芝峯老骨雖不在明白裡，離婁師曠覓無蹤，千古萬古祇者是。
水庵室裏爭鋒，一掌打得耳聾。
從茲喚鐘作甕，滅却楊岐正宗。
自謂水菴可入，却言不識中峯。
行脚祇參松源，早是信卜賣屋。
更說東山正傳，大似老馬嚼粟。
近人情，無面目，引得兒孫阿轆轆。
報恩盡力讚揚，也是鷺股割肉。
飛來峯下，打失護身符子。
南明山中，駡詈三平祖師。
闡提薄福，俗眼難窺。
夫是之謂不庵老古錐。
雲霧充饑腹，烟霞補破衣。
祝融峯頂寺，幾度對斜暉。
面目嚴冷，狠氣如雲。
攛掇翁木大，顛倒上樹。
品藻果駡天，見地不親。
咬牙嚙齒，走石飛塵，鷲峰別有劫壺春。
三觀互融顯其機，十門不二蕩其跡。
如月印水兮光入其微，如春在花兮香襲其裓。
是謂教庠之英，北峯之嫡。
描邈將來不如伊，從教大地無人識。
金石絲竹難以類乎聲，碧雲清風難以同其調。
玉光幽潔，花信融通。
妙在有無外，豈墮空假中。
張生伏筆，何處形容。
此是適庵老子之常準，肯與能詩能畫者同。
藉藉流芳靈苑寺，眇然千古仰高蹤。
金鐘夜擊九重城，六載歸來改瘦形。
待得衆生心眼活，雪山依舊碧崚嶒。
一生口嘴嘮嘈，偏要攙行奪市。
詐病毗耶離城，引得許多閑神野鬼稽首浄名。
咄，我不識你。
咄者髑髏，荒草堆頭。
歛眉一笑，萬壑雲收。
龜證無功，會三歸一。
各有面子，不欲露出。
枕石苔生，崖藤影綠。
天書促行，芋子未熟。
清溪影寒，以鰕爲目。
無柄笊籬，東摝西摝。
略彴蹈翻天地黑，盲馿惡拗弄蹄行。
從茲不到茶川上，溪水自涵山影清。
犢角銅瓶掛曉烟，谿山多是往來篇。
不知底事吟情險，吹落秋風白鳥邊。
鍼無肉，補不足。
傍晨曦，倚岩谷。
怕見黄葉飛，未風先皺眉。
欲要了，無可了。
山頭月，圓又缺。
只好罷休看，夜深風露寒。
五峯石上，雙澗松邊。
是者伎倆，莫駡豐干。
厚重如山，寬大如海。
丹青有神，莫擬其蹤。
僧繇筆妙，難狀其跡。
如上國之春歸，香風四吹。
如銀蟾之出水，萬象歛影。
是爲三教融通，大法之宗主者也。
移圓就方則辛，抑方爲圓則苦。
枘鑿不相入，是無準門戶。
五峯峨峨兮等觀，萬象撥撥兮誰覩。
霜降水落，子歸就父。
身槁如柴，眼明如電。
衡鑑台嶺，品藻山外之宗。
揮呵悟門，不墮文字之相。
以訥爲辯，以戒爲礙。
橫拈麈尾雨花傾，萬象森羅俱鼎沸。
德臘俱高，孫枝益茂。
以勤儉苦節中興隸業，以老氣餘韻平視諸方。
眉稜垂雪，杖竹凝霜。
步趨有人兮清風可繼，澹常古道兮劫外徜徉。
舌貫鼻端，牛行虎視。
祇者形模，轉增聾戾。
萬丈寒潭兮泐水無波，千仞寶山兮浮圖鎖翠，八十四人兮猶居學地。
鼯鼠聲中，顛來倒去。
馬頷馿腮，不須解註。
翠微際北腕頭短，洞水逆流方到家。
年老脚跟宜著襪，不能隨處蹈泥沙。
萬指恬然一路歸，髑髏對對眼如眉。
須知一色明邊外，生死如何搆得伊。
水繞山圍獅子窟，赫赫金毛從此出。
野犴既死狐兔悲，天下叢林閙聒聒。
我來不敢重步行，森嚴匝匝清風生。
三拜無言出門去，烟笛一聲牛背橫。
藤深蔓短塔纍纍，以眼名龍恐是伊。
放下泥盤叉手笑，阿師曾誤矮闍梨。
牧牧純來歲月多，至今殻漏未消磨。
莫嫌截斷蘇溪水，尚有禪巖掛綠蘿。
道樹將摧皇祐間，力扶危處幾多難。
因思今日安然者，忍數空庭竹幾竿。
說文字禪籠絡虛空，駡古塔主不明要旨。
褒貶抑揚，流行坎止。
棲鳳喦高插杳冥，落花啼鳥誰相委。
迦葉聆箏起舞，淵明聞鐘皺眉。
息耕斗室危坐，半窗凍日熙熙。
碧玉溪頭黄葉村，不聞花鳥到籬門。
憨眠似覺底時節，山月半規新吐痕。
兩脚蹣跚林葉稀，去來初不涉離微。
靈機未轉已先照，蹤跡擬從何處歸。
石牀偃月夢魂冷，溪水寫真癯影清。
平生矻矻自忘我，世外不知誰可盟。
孤舟十萬里，委命在危流。
五葉芬芳後，神州法已秋。
百卷非文字，精探海藏深。
老胡三寸舌，鏡主幾生心。
力破塵勞網，能銷曠劫金。
歸原何所似，花底囀靈禽。
袍著金花勒小驄，揚鞭幾度月明中。
黄河界上空來往，直至如今未樹功。
鐵鞋無底飽風霜，歲晚歸來卧石牀。
一對眼睛烏律律，半隨雲影挂寒堂。
孤筇影落清湘外，看盡歸雲歛復翔。
身世悠悠心自許，幾回到此立斜陽。
居士當年錯用心，渾家不睦到如今。
摝籬柄短無人買，空自蕭蕭風滿林。
南嶽諸峯七十二，惟有祝融峯最高。
九千七百三十丈，下視寰海如秋豪。
岷峨華頂遠俯伏，九華五老來相朝。
上封老僧日無事，興來以手摩雲霄。
雲中玉磬無時響，木末金燈永夜明。
勝地正緣人罕到，古今門戶未嘗扃。
久思閑對老維摩，欲話衆生病痛多。
丈室無端鐵門限，未應容易野人過。
誰管鮎魚上竹竿，拚身捱得髑髏乾。
者回歸去西湖上，犢草鷗波不亂看。
穆穆叢林見老成，江湖約我復同盟。
鰐鄉未話腥風起，春雪初消好問程。
瞎馿一蹈兩頭空，便與尋常路不同。
寸步却成千里隔，紛紛多在半途中。
講堂迷却散花人，百萬茫茫徒苦辛。
絕處逢生機路活，定應尊者是前身。
深荷城東老浄名，菜園捨了又齋僧。
磨刀石子看看盡，居士肝心鐵打成。
近遠何多趣，難將尺寸求。
向來披嶽頂，今已徧神州。
水肅蒼林晚，寒生玉井秋。
圓蒲冷相對，時與話峯頭。
堂上新生虎面狸，千金許我不應移。
家寒故是無偷鼠，要見翻身上樹時。
衲僧肘後箇靈符，誰管從前有與無。
片板不能擔到底，又來依樣畫葫蘆。
太阿橫按血淋漓，鐵作心肝也皺眉。
入得門來翻死款，不庵未必肯饒伊。
吉祥大士捨全身，要使迷途脫苦輪。
無奈衆生難教化，天堂地獄又重新。
執晝藴丘壑，冥機未策勳。
瓦匜消古篆，石榻伴歸雲。
勝事知如許，餘生無所聞。
燈花冷相笑，何可補毫分。
半怯春寒病未甦，出門無力爲三呼。
諸方辣手如靈驗，秋晚應歸捋虎鬚。
一味清寒骨拄皮，且無心力去扶犁。
江湖儘儘有閑地，况是春風草長時。
萬物自全璧，蒙莊安可齊。
月高松影細，風急鴈行低。
誰把丹青入，難將竹帛題。
寒山應笑我，携手隔雲泥。
世事亂如麻，情人未到家。
連延深院雨，滴碎後庭花。
舊話幾時別，音書未有涯。
暝烟將四合，何處起胡笳。
揀芽芳字出山南，真味那容取次參。
曾向松根烹瀑雪，至今齒頰尚餘甘。
海鳳飛來不敢棲，舊條新刺利如錐。
茫茫出得出不得，只許拚身到者知。
旌幢天外見，縹緲谷中來。
望重草先偃，山靈雲自開。
禪衣坐幽石，椶柄拂清埃。
勳業凌烟上，難教隠釣臺。
暖風雀舌閙芳叢，出焙封題獻至公。
梅麓自來調鼎手，暫時勺水聽松風。
紙燈吹滅尚迂回，直至如今心未灰。
臺石蘚花將半蝕，不知焚鈔復誰來。
孤蹤抹過海門東，吳越溪山幾萬重。
一拜起來還一拜，不知何處見圓通。
別我芝巖舊主情，松堂月冷露華清。
古桐高佩知何處，會聽百灘流水聲。
海上多幽蹟，尋碑始得名。
仙成丹竈冷，霞暖地花生。
有鶴久不死，見人長欲鳴。
壇西羽衣子，知我不虛行。
良宵桂月耿中庭，蛩在青莎葉底鳴。
別我寸心如寸鐵，不知南國幾多程。
對文箋釋通人到，破句分科作者難。
不見澧陽焚鈔者，棒頭拈出尚寒酸。
疏疏綠影釀寒清，高節虛心久得名。
不見月明流水處，好風時引鳳雛聲。
蛟龍窟宅初無底，神禹難窮淺與深。
好把凝流消息子，沛然爲雨活叢林。
梅影稀疏蘭葉香，吳中水草越中行。
荒田觸目無人揀，款款歸來带月耕。
鍊實而食，擇木而棲。
靈靈自晦，物物難齊。
秋歛巢虛睡穩，夢破月印清溪。
雨過天風靜，波光似鑄成。
不須頻鑑照，妍醜自分明。
烟暖谿頭草正肥，儘教牛飽卧晴曦。
捲桐又入深深塢，吹盡春風不自知。
菰蒲葉冷暮天低，斷岸舟橫水四圍。
祇有一竿湘楚竹，未嘗容易下漁磯。
當頭一諾未爲親，大道難將語默分。
不聽晚風江上笛，一聲吹破碧天雲。
明明不可銘，斷續復誰聽。
海上有癡絕，山中無白丁。
天風生寂籟，霜月下寒汀。
子去忘幽討，重巖猶未扃。
鑽仰無門扉不通，靜如古井鑑秋容。
樂天自得道中術，時引清風吹萬松。
音旨雙消不可聞，捲衣南去與誰論。
龍湫水澀石橋滑，得路應敲尊者門。
蛟幹虬枝巧作蟠，鱗鱗鬣鬣自生寒。
卧間不致爲妖去，只就濤聲起處看。
露激風摶岸草秋，攬衣何處上蘭舟。
無方始是知方者，莫效支師泥沃洲。
開窗種脩竹，鑿石搆方池。
良夜月來此，勞生幾箇知。
颼颼崖溜靜邊聞，到此仙凡咫尺分。
鶴駕朝真何日返，洞門終日鎖寒雲。
儒釋同科到者稀，道融冰雪鑑精微。
和平堂上公餘坐，靜看寒雲片片歸。
發揮多古跡，優彼色絲辭。
逸少觀鵝處，玄暉縱墨時。
室虛蛟自觸，神久樹生悲。
得處何機感，尋披當爾思。
守得烏薪暖氣回，夜深寒重易成灰。
因思百丈重挑撥，轉使溈山眼不開。
不將一字顯今宗，隨處溪山老眼中。
想見金華舊知己，未容明月照歸篷。
不拜星壇不步虛，裂冠來下死工夫。
地爐深處燒紅葉，曾記三生舊話無。
濬發靈機口角邊，斷崖飛瀑逼人寒。
若言列祖有傳受，迦葉無因倒剎竿。
淵默雷聲善發機，鈍根難下頂門椎。
青霜黄葉壓窮野，急急歸來見隠之。
稽首如來種，悲生末世中。
枝枝成小果，葉葉現神通。
海月分清影，天香逐曉風。
願惟迷己者，覩此出樊籠。
雨化仁陶德愈馨，如春物物自生成。
昔年秀水曾觀政，却與鄞江一樣清。
石牀久矣卧雲林，六十銀絲兩鬢侵。
海上浮杯心已息，掬溪容我竊棠陰。
遠引高蹤繼覆盆，一龕枯寂是前身。
秀峯影裏閑揩眼，見盡深雲未到人。
祖意明明在爾躬，視之不見用無窮。
擬心更欲重提掇，一片驚秋葉墮空。
良遂曾敲麻谷門，不相漫處主賓分。
子來親見虛堂叟，兩耳垂肩坐白雲。
肅然凝目引秋光，帆過東溟白鳥行。
不即不離雖自肯，海山誰爲說經王。
舉息冥方所，徒稱宋地僧。
百年應自擲，一飯若爲憑。
風暖鬭山鵲，烟消露石稜。
分甘雲水共，終日任騰騰。
居常多不器，情謂盡方知。
有眼挂空壁，無心合祖師。
衲穿隨手補，客至下階遲。
或問虛堂叟，慇懃說向伊。
鼠入錢筒伎已窮，十年蹤跡眼頭空。
如今又問平田路，山舍半吹黄葉風。
面壁風規久寂寥，兒孫旋旋立新條。
不知斷臂緣何事，血灑空庭雪未消。
峯從險處自孤起，石到虎邊飛冽泉。
門戶既難子宜去，莫辭深雪立庭前。
身墮虛空如夢覺，萬機截斷任天真。
單單留得孃生口，箇事如何說向人。
龍猛因緣會北齋，轟轟南嶽到荆溪。
宏綱若謂無人舉，誰聽孤猿月下啼。
覺體如如不變時，能驅萬象入毫釐。
毗耶城裏無人識，一默雷轟只自知。
祖擔終難荷，巖棲儘可攀。
愛閑嫌日短，遇興不知還。
谷嘯風搏虎，窗明月啟關。
餘生無異念，贏得放疏頑。
難兄難弟未全知，毒種從來眼戴眉。
若到鄞江有雲處，九峯寒碧鎖清池。
竹裏池清雲屋深，萬機冥合道人心。
有門不是無人到，自是靈蹤不可尋。
聲前未舉已先知，曾用輸機陷國師。
險處與誰分勝負，蘋花汀草暗相宜。
井梧初墮別芝園，椶笠秋行過海邊。
沙上有人搏律虎，謂言經鈔未曾詮。
白鳥明邊秋思遠，逢人未話齒先寒。
他年祖室爭頭角，雲外歸來略借看。
故山臨汝夢秋江，况是蛩吟月到窗。
不住京華南蕩寺，法身歸去問枯樁。
依依遠勢接雲根，有路何曾氣急人。
澤廣既知藏不得，異花靈草自生春。
風帽雲巾歷所期，問津何似到家時。
曲闌半倚垂楊外，潮落潮生祇自知。
幾度忘言話克賓，叢林音響許誰聞。
海山秋夜對孤月，應記北高峯頂雲。
一枝蒼玉寄宵人，遠勝邛州九節紋。
添得老來山水興，指空敲石看飛雲。
駡詈瞿曇說脫空，年來分外惡情悰。
吳山越水相逢著，放出蟭螟咬大蟲。
地窄天寬古所聞，誅茅分得半谿雲。
有時夢覺蘿窗底，懶聽前峯鹿叫羣。
惠理呼猿日，葛仙成道時。
地勝人難到，去來誰得知。
誠信之言是道根，出門句子要區分。
溪山到眼知慚愧，莫學叢林飽見聞。
方廣靈蹤爲絕槩，到者紛紛殊不會。
亂雲深處著禪菴，狐猿啼在蘿窗外。
捲衣東去淚沾巾，蘭谷風香二月春。
天地豁空舒笑眼，不知誰是報親人。
光芒曾不著纖埃，拂拭磨礱心已灰。
秋夜不禁猿嘯月，與誰同上妙高臺。
誰知三隠寂寥中，因話尋盟別鷲峯。
相送當門有脩竹，爲君葉葉起清風。
對蒲方話蘿窗底，又握山藤破曉烟。
領取桐江到家句，子規啼在月明前。
銷鑠精微復見人，青鞋蹈破幾重雲。
鷲峰孤頂來辭我，祇有秋光可共分。
祇爲到頭乾不盡，縱饒見火亦難吹。
年來歲往消磨去，不許春風管带伊。
天籟發中靜，峰高遠出雲。
有來非眼聽，無處足心聞。
蒲冷禪衣弊，窗虛月影分。
大功終不宰，縱爾自云云。
秋竿倚石臺，沙鳥暗相猜。
一草有時動，幾朝魚不來。
妙處未形三寸舌，神眸一爍更無餘。
季咸退舍許負死，湖海識人方見渠。
山根旋縛尖頭屋，溪上新開數畝田。
老矣不能重展手，倚筇凝目送寒烟。
洞然非洞亦非盤，箇裏有神誰解看。
未啟口前先應諾，聽時莫被耳根謾。
蜃江來訪竺山春，貴爾尋師已得人。
莫學橫趨未歸客，至今塵土滿衣巾。
一梁對一柱，綽綽自橫陳。
誰擬復誰即，溫然無故新。
千年苔樹不成春，誰信幽香似玉魂。
霽雪滿林無月曬，點燈吹角做黄昏。
踪跡渾如漾綠漪，畫橈曾不近漁磯。
有時夢落秋江去，短笛橫吹載月歸。
靈跡宣符豈易量，故應祥彩發天藏。
真風不逐三韓去，直至如今草木香。
劫空田地自由身，眼綻無心典竺墳。
探討正音誰可擬，調高終是遏行雲。
歷盡風霜貌不枯，髑髏前下死工夫。
檮林句子千鈞重，江上歸來記得無。
郊郊寒翠濕癡雲，暗剪水花巧著春。
多話風前初重竹，可思深夜立庭人。
鷲嶺心旌動，池邊影漸疏。
一生無定力，七十尚移居。
細雨洒松塢，凉風挽竹輿。
白雲相望處，跼蹐自渠渠。
來拜東山祖，峯高日未央。
遐瞻心已足，右繞興何長。
啼鳥驚人去，飛花過水香。
西河牙爪在，曾不媿汾陽。
祖師靈骨見應難，霹靂聲中過別山。
父子祇緣機不密，翻成千古是非關。
性本無宗夢亦非，萬機難透一真機。
有時暗與乾坤合，笑看春花秋葉飛。
一髮千鈞適此時，風前無語皺雙眉。
松源正脈將枯竭，濬發靈源復是誰。
南宗北祖爭衣處，雨洗風磨石尚新。
靈跡豈知千載後，叢林猶有昔時人。
黄秫爛舂如切玉，醉人風味忍沾唇。
火爐頭話煩君舉，莫作粘牙綴齒人。
適意多雲水，尋幽訪所知。
曾於竺峰下，會見寶溪時。
巧理數莖髮，清分兩點眉。
忽忘心手處，何謂不如斯。
一年田地熟，賦外樂天真。
便不打鼓笛，也是太平人。
葉深烟氣暖，秔軟骨毛香。
巢許垂清節，臨流不爾忘。
相逢道人漆雙瞳，衣衫零落迎秋風。
甘將百骸作泥土，冷笑萬事如展蓬。
當今祖道薄如紙，瓦缶雷鳴閙人耳。
正音却作一線懸，兩手枕胸淚如洗。
行行不惜兩莖眉，魔宮虎穴俱探窺。
山窮橋斷始得路，伎倆盡時方見伊。
稽首毗耶金粟身，靜中多見閙中人。
却將不二門頭事，時與虛空細講論。
祝融峯下燒紅葉，應夢山中看白雲。
足跡未教容易見，誰知天外有人聞。
木葉辭柯霜氣清，虎頭戴角出禪扃。
東西南北無人處，急急歸來話此情。
不住復新新，來從幻裡真。
舊髯皆變白，老眼尚精神。
世事終難鑑，菱花亦有塵。
東風原上草，不覺又生春。
心鏡頻磨髮漸斑，照臨今古未嘗閈。
已知所得離文字，此去禪棲必有山。
三呼檮下愧靈襟，湖海叢林已遍尋。
忘却飛猿舊時路，到頭曾不厭初心。
靈山禪起未溫席，却問潮陽過海船。
咨省壽堂春日靜，究心應記白雲邊。
空巖爲屋薜蘿門，天巧渾無斧鑿痕。
花鳥不來雲自合，豎拳消息與誰論。
每思槌拂恨難酬，孤嶼尋歸月正秋。
堂上若呈圓相去，廼師應錯罵雙檮。
十年來往浙東西，捱得頭荒露伏犀。
因話編蒲米山老，不禁秋夜聽莎雞。
海涵山育氣如春，內相聲華中外聞。
綱紀禁庭天寵密，金璫長染御爐熏。
叢林荒落水雲寒，風味辛酸話轉難。
隠隠一枝天外去，不知何地擇人安。
巖桂初飄好問津，軟風輕結露華新。
諸方不用多招手，自有尋香逐臭人。
春入長淮野燒青，六朝遺事鏡中明。
臨崖細剝苔紋看，太半無人知姓名。
一會靈山已七年，寸心如鐵鼻遼天。
無端歸去思前事，話到柯消石也穿。
不遊文苑入祇園，芻草風香春正妍。
要識根莖來處遠，葛仙丹井冷雲邊。
曾向殊方典竺墳，叢林有志張吾軍。
天寒歲晚重尋舊，莫負青鞋蹈凍雲。
竇深惟古雪，霄岸列危巒。
到者難披頂，尋師多賣單。
無時雲氣重，長带瀑聲寒。
挨得入門句，歸來示我看。
湖面春歸物理明，水花無數點青萍。
因行若訪和庵主，未必孤蹤在二靈。
索索青鞋蹈曉霜，逢人屈指問諸方。
有無探討歸來日，糞火堆邊話短長。
風高木落鴈山秋，鞭起無依穴鼻牛。
村草步頭攔不住，大方隨處有良疇。
漢江漠漠向東流，摝蜆撈鰕休未休。
蒲葉半凋秋著岸，子歸無口笑巖頭。
山儀不裹龐公帽，軃袖深藏傅老槌。
敲磕諸方應未已，眼頭乖角少人知。
斷來妙喜針鋒上，塞破虛空不礙空。
昔日維摩今社友，相逢箇箇有神通。
隠隠孤帆絕海來，虛空消殞鐵山摧。
大唐國裏無知識，己眼當從何處開。
識得祖師端的意，迢迢千里扣知音。
當機一喝忘情謂，歸興猶如虎出林。
露葉蕭蕭月滿庭，秋來多夢老人星。
海山印渚知吾處，終不深雲獨掩扃。
流菜非深隠，那堪復故山。
未能忘影跡，終是礙人間。
白髮吟邊短，清燈話裏閑。
江湖有新夢，何日出松關。
憂國憂民日夜驚，攧天攧地作雷鳴。
子胥此去休煩惱，百谷來朝一樣清。
妙旨惟從句外求，白雲先見室中籌。
海山深處多麟鳳，此去橫經一網收。
正席雲山萬象回，道人青眼爲誰開。
呼童放竹澆花外，修整茶爐待客來。
行必有師，進之以禮。
昭昭君子心，對面風波起。
春水綠浮影，山光瀉入懷。
因思善牧者，隨分納些些。
出則無心應有聲，眇然天地亦難銘。
可中別有通神處，見說年來分外靈。
入石入木知分數，古篆今篆攻豈難。
祇因雕巧失真體，不見全文在世間。
衆技爾爲得，養生何所親。
篋中三寸鐵，雲外一閑身。
黑白已無幾，修治轉失真。
畏寒宜少伐，未愧舀溪人。
懶去栽花傍竹籬，旋收巖葉毳寒衣。
不知陸谷幾遷變，時見斷雲相逐歸。
清客蒼官會此君，歲寒不減舊精神。
有時品字論交態，各有丰標遠襲人。
剪木依山巧鑿池，已知寫影到人稀。
一奩寒玉坐來久，但見雙雙白鳥飛。
水面綠盤擎雨出，臨風幾度倚闌干。
不知暖氣有多少，老子年年得御寒。
契翁來作濟人舟，兩岸青山浸碧流。
舞棹舷歌不到處，知心惟有老巖頭。
漪漪遠水漾明邊，沙鷺風晴刷羽翰。
借使輞川收拾得，江湖莫作畫圖看。
寄傲知何所，行藏匪一軒。
究心無別旨，鳴道有來源。
未話先通理，聲詩不在言。
相期湖上寺，執手聽啼猿。
源脈滔滔古岸頭，往來終是礙行舟。
無風激起千尋浪，到海方知是逆流。
師道嚴明善應酬，石橋過了問龍湫。
一花一草人皆見，是子知機獨點頭。
當年濟北辭黄檗，索火之機屈未伸。
今日子孫開活眼，老南元是讀書人。
出門溪葉亂紛紛，欲去重尋舊主人。
碓下莫辭腰石冷，古菱花綻不干春。
池面溶溶水照空，春風花影落青銅。
倚欄擬作機頭看，已墮阿師圈中。
松枯石老凍雲垂，到此虛空漸覺低。
脚力盡時清興遠，與誰携手上天梯。
黑風衮衮六花輕，天列陰崖勢欲傾。
到此只知膚粟冷，夜深誰聽瀑泉聲。
芳心塵外潔，道韻雪中香。
自是神仙骨，何勞更洗粧。
毫端不及處，精神殊可掬。
靡靡聽談玄，六月添重服。
怒勢自驚殊莫擬，靜心人見骨毛寒。
平生一對風波眼，今日晴窗不忍看。
純去自忘牧，青蓑柳影中。
不餐欄外草，知是幾春風。
尋常忘物我，渾不涉希夷。
夢落秋壇冷，從教斗柄移。
霜墮羣林空，一嘯千巖靜。
耿耿殊有情，勞生發深省。
抱子攀危條，清興在高遠。
一點鍾愛心，業風吹不斷。
沙嘴坡頭，枯荷影裡。
清興忽來，一息千里。
蒲葉吹秋，水天漠漠。
歛影肅心，意不在啄。
懷州牛喫禾，益州馬腹脹。
天下覓醫人，灸豬左膊上。
吒吒呀呀如獅子兒，我者裏也須勘你。
勃勃窣窣似探竿影草，我者裏也須疑你。
雖然菽麥不分，爭奈鹽落醤裏。
盡信書不如無書，識得箇字不如忘却箇字。
九經諸子徒爾藻飾，一大藏教盡是藥方。
分明對物收稅，何用商量，一葉扁舟載大唐。
金錍刮膜，自病難醫。
利劍揮空，逃蹤莫及。
何似橫拈麈尾，抑挫來機。
殺活雖殊，對揚有準，什麽人得此三味。
一二三，三二一。
七步周行猶彷彿，指天指地不分明。
是非既落傍人耳，洗到馿年也不清。
渡江風倚蘆梢碧，夜深金殿人相憶。
此土西天賣不行，千古萬古成狼藉。
當良月蓂敷五葉之辰，孰謂韜其光，晦其跡。
熏爐茗椀想遺音，分明對面不相識。
朝朝相似，日日一般。
見成受用，千難萬難。
因思臨濟掌黄檗，何似華亭把釣竿。
有意待不來，無心忽會面。
頂髮垂絲，眼光如電。
說盡湖海風波，論量柴米貴賤。
更有一處少人知，也是重安眼上眉。
羣陰剝盡一陽生，又見東山水上行。
冷笑雲門多口老，却來日午打三更。
道人猛利難親近，漾笠中流驗作家。
憶昔高人何處去，夜深和月過平沙。
或隠或顯，有虧有盈。
爲天上無私之鑑，實人間照夜之燈。
尋常多是論三五，惟有今宵分外明。
船上無散工，駕御有方所。
打篙底打篙，摇櫓底摇櫓。
觸浪迎風天地寬，去來不礙東西浦。
丁寧損君德，無言真有功。
任從滄海變，終不爲君通。
晷運推移，日南長至。
東海鯉魚，鼓腮振鬣。
南山鼈鼻，伸眉吐氣。
唯有趙州老兒沒意智，拖箇破席日裏睡。
浄慈路見不平，道箇蘇盧悉利。
恐者老子背地裡討人便宜。
城東聖母坐蓮臺，大地衆生正眼開。
與佛同生嫌見佛，一身難作二如來。
二月十五入寂，四月八日復生。
虛空開笑口，大地絕人行。
秤鎚捻得汁出，石人喝得汗流。
臨機應變，隨分知羞，乘時推上五峯頭。
開端令節，萬事從新。
普賢磨墨，文殊把筆，書箇事事大吉。
從茲常住寬餘，掃除逋積。
斗南長見老人星，五峯峨峨倚空碧。
君勿愛清涼，清涼如火如沸湯。
君勿惡炎熱，炎熱如冰如積雪。
勿愛亦勿惡，未是逍遥處。
吽㗶吒喇竭節，地轉天回難辨別。
不使松源省數錢，慣用衲僧鎖口訣。
同死不同生，特地成途轍，秋風影裏重羅列。
義斷情忘四十年，何時待得龜成鱉。
閙不如靜，忙不如閒。
靜閙俱泯，謂之得理。
歸宗事理絕，日輪正當午。
向道莫行山下路，果然猿叫斷腸聲。
鳶飛戾天，魚躍于淵。
四夷拜舞，八表宣傳，笑看紅日上闌干。
天不文，地不理。
忽去忽來，如月印水。
歲月已往兮波旬得時，槨示雙趺兮飲光增喜。
悲兮喜兮，春風桃李。
一以貫之，曾子曰唯。
諸人知處良遂知，良遂知處人不知。
因思積雨花狼藉，空寫愁膓說向誰。
秋風吹曉露，秋雨送秋炎。
祖師門下客，無處不咨參。
前程忽撞著箇金口木舌漢。
觀東震旦，有大乘根器，逾海越漠而來，遠赴梁朝丹闕。
一言契合，如春卷衣。
北面折葦問津，信知桂讖不誣人。
追思嚴諱，炊黍鱠芹。
流水希聲絃欲斷，不知將底續芳塵。
平生好攻禪病，不知病是道源。
要知道源端的，直須陸地行船。
因思大唐裴相國作圓覺經一序，一字一義，聳動人天。
又思本朝溫國公製解禪頌六篇，一褒一貶，口業昭然。
匪伊自絕夙種，佛亦不度無緣。
一氣潜回，百昌萌動。
君子道長兮露柱咨參，小人道消兮燈籠作舞。
義出豐年，道復太古。
國師歡喜問如何，冬至寒食一百五。
乾坤之內，宇宙之間，中有一寶，秘在形山。
夫蠱者最靈通，不期而會，不約而同。
拶著崖崩石裂，拋出金圈栗蓬。
驚倒露柱，嚇煞燈籠。
不知何處毒種，元來門裏有蟲。
一人高高峯頂立，一人深深海底行。
不是與人難共住，大都緇素要分明。
西天末葉，東土初枝。
趑趄梁魏兮形影相吊，冷坐嵩少兮路徑委蛇。
將謂單傳直指，誰知一握亂絲。
駡底恨底患在爲人之師。
今則枝枯葉隕，敷茂何期。
有屈明明無雪處，臨風只可自噓戲。
聊陳菲供，來兮鑒諸。
憂民恤物歛天威，坐斷乾坤肅四夷。
先放臘梅凝瑞雪，次教春色到瑶池。
年垂九十礙叢林，歷盡風霜歲月深。
妙藴豈能超佛祖，寸衷端可格天心。
老不禁寒，山邊水邊曝日。
春歸閬苑，長底短底從新。
笙歌叢裏賀年朝，錦綉筵中開壽域。
衲僧門下別有條章，每日蒙頭打坐。
不知歲月易遷，直饒拶著不來，誰展鉢盂喫飯。
四達皇皇，無邊無表，因甚有新有舊。
會得此去漢陽不遠，不然黄鶴樓前鸚鵡洲。
上元新節，處處燒燈，都城巷陌，市廛邸店。
觀者如堵，惟復燈來眼底，眼到燈邊。
百丈清規，千古洪範。
藏之則虛空絕跡，用之則綱令森嚴。
趙州八十方行脚，虛堂八十再住山。
別有一機恢佛租，九重城裏動龍顔。
如意來尸釋梵宮，雨花狼藉濕春風。
自慚老矣無靈骨，日在深雲聽講鐘。
古道兼禪到，躬行得幾年。
乾坤資定力，心月鑑前緣。
一靜人難學，三生話未圓。
老來重有約，不在北山邊。
冷冰冰地洞陽春，橐籥乾坤萬物新。
拋下葛藤提不起，不知纏縛幾多人。
慕膻高舉興何窮，秋在黄蘆葉裏風。
已事未明如蹈火，白雲深處見巖翁。
湖邊問路入深雲，十載心香一炷焚。
不見隠之真隠處，曉風凌露葉初聞。
录曲輪囷兒似癡，春風花鳥自忘機。
年來老大渾無用，一任叢林鼓是非。
勃窣家風一任真，述朱終是不成文。
何如竹榻吟清夜，月到花梢有幾分。
山空木落岸雲輕，吹面霜風有幾程。
明月脩江歸夢急，入門先祝老人星。
金風露浥菊花秋，杞棘當途何處游。
衡岳康廬相撞著，恐伊未是汝同流。
逃空劫外已蒼然，翫水觀山得幾年。
聞說聽經曾肯首，老來無力補青天。
過緣觸境總茫然，地闊天寬著那邊。
一點既明超物表，不知將底鑑偏圓。
妙心明潔契如如，操履分明女丈夫。
龐老家風殊不二，摝籬高價許誰沽。
入眼荒蓁古殿秋，歲華遷謝沒人修。
夜深靜聽風甌語，似罵檀那不點頭。
翠螺簇簇繞湖濱，寒影清磨古鑑塵。
休問岡頭望夫石，人間恐有斷腸人。
草木傳真筆力高，戴嵩牛在一秋毫。
此行莫擬天台去，忍作孤僧過石橋。
鍊行修身結佛冤，未曾說著齒先寒。
老來不願西方去，樂得閻浮眼界寬。
惠性何如見性通，要教靈驗顯吾宗。
乘時颺下墜腰石，笑捧衣盂繼祖風。
老不死，心未灰。
觸著惡發，青天怒雷。
引得虎頭燕頷，競起叢林禍胎。
點著便領，何其俊哉。
容易肯人，難與共語。
竹篦頭惜之如金，禪牀角委之如土。
浄覃知藏善知機，電光影裏分賓主。
天地不仁，出此妖怪。
有偷營劫寨之機，無喜捨慈悲之戒。
正脈將沉，法門凋瘵，如何嗣續松源派。
大奸難後越精神，駡人嘴毒如蜂蠆。
不期而會，不約而同。
晴光爍爍，和氣融融。
際遇兩朝聖主，中興徽廟禪叢。
良田天錫平如砥，坐對靈苗歲歲豐。
等是垂慈，初無門戶。
璞玉既分兮可觀，梵儀頓舉兮難覩。
凌霄峯頂看雲人，普化堂中第一祖。
紹既明白，語不失宗。
手頭簸弄，金圈栗蓬。
大唐國裡無人會，又却乘流過海東。
怒氣噀人，殊不可犯。
雖有蓋膽毛，且無驗人眼。
是亦剗，非亦剗。
咬定牙關，一生擔板。
初而欣，久而厭。
明月夜光，多逢按劍。
但信得及，自有靈驗。
敬而遠，親而疎。
明鑑靈腑，善定鎖銖。
凌霄高而衆峰拱，海嶠聳而蟾影孤。
子歸就父，吾不識渠。
霜嚴氣烈，山空月明。
涵養有得，剗削不平。
拈起則佛祖不識，放下也草木爭榮。
捱到凌霄八十四，誰知名重九重城。
七赤之軀，額有圓珠。
問著便掌，膽大心粗。
不是大中天子，幾乎喚馬作馿。
大家水底按葫蘆。
堅不剛，柔不弱。
七百甲子老翁，偏要用此一著。
列土王來不下牀，高風千古爲標格。
萬乘垂衣立問端，國師答處太顢頇。
誰知十月清霜重，一陣風來一陣寒。
黑豆數無窮，青松蓋不盡。
癯然老比丘，即此吾無隠。
更提雲水曲周遮，添得傍人眼裏花。
氈拍板，無孔笛。
省要乞一言，虛空轟霹靂。
臨機不解，轉身又却。
隨他聲色非聲色，洞庭湖外千峯碧。
君臣慶會豁全機，百億山河盡貢歸。
拈起太平無價寶，乾坤何處不光輝。
當機一句闢天關，海闊山遥豈等閑。
堪笑冬瓜長儱侗，翻成瓠子曲彎彎。
攧不開，撲不破。
人言大士應身，我也疑他真箇。
終南山，相應和。
喜動龍顔，百僚俱賀，誰知別有彌天過。
藏頭露影問來由，却把西江盡力酬。
回首眼空天地窄，不知身在御街游。
冤有頭，債有主。
天然欲訪龐翁，恰好撞著此女。
揣盡家私，瓜甜蒂苦。
因茲上下不和同，牛奶郎忙塗赤土。
窮廝煎，餓廝吵。
父子不同途，大家相脫卯。
萬頃湘江洗不清，無生曲調何時了。
神出鬼沒，接響承虛。
這一火絡，邪法難扶。
互將魚目作明珠，笑倒西天碧眼胡。
因記七峯來玉几，去年花月下雲坳。
未周一歲背盟我，剔盡春燈眼不交。
假道鍼鋒上，行藏雲水中。
且非心法妙，自是手頭通。
前輩多遺偈，靈襟出衆工。
明朝何處去，黄葉度谿風。
慎將窺管鑑靈知，用在亡羊愧在斯。
莫謂西山好消息，須知江海有名緇。
渺渺晴烟薄，蒼蒼古樹昏。
天涯殊未足，對此暗消魂。
黯黯青青一望中，迥然不與衆峯同。
白雲散盡江天曉，想見人間無路通。
深夜何人立少林，見成公案不須尋。
堆山積嶽難消遣，相對頑然鐵作心。
呈瑞喧傳是有年，眼前分曉被人謾。
自家冷暖知來處，老骨從前不怕寒。
千鈞之重一毫輕，好向聊將尉客情。
縱擬怪松爲玉樹，月高依舊可憐生。
曉聽君臣慶賀時，六街如晝不曾迷。
普賢境界應垂問，手詔來時見紫泥。
爐邊呵凍得能多，端石無辜日夜磨。
却把悼詞爲雪咏，詩魔難敵勝修羅。
法戰場中樹勝旗，話頭何似問頭危。
古人減竈添兵處，切忌交鋒蹉過伊。
敲磕門庭細揣磨，路頭盡處再經過。
明明說與虛堂叟，東海兒孫日轉多。
八十五年，佛祖不識。
掉臂便行，太虛絕跡。
金鍾夜擊九重城，六載歸來改瘦形。
待得衆生心眼活，雪山依舊碧崚層。
力在如今作用時，情存毫忽便成欺。
誰知脩水千峰碧，盡入秋風一瘦藜。
一拳拳倒黄鶴樓，一趯趯反鸚鵡洲。
有意氣時添意氣，不風流處也風流。
石壁千尋勢嶮巇，下臨寒玉浸蟾輝。
古今多少凭闌者，親見干將到底稀。
憨泉一掬清無底，暗與曹源正脤通。
陸羽若教知此味，定應天下水無功。
蒼厓險處坦然平，萬指曾來此聽經。
若謂生公消息遠，一聲啼鳥共誰聽。
大包才剖礙人間，日炙風吹轉放頑。
見說聽經曾肯首，更須來透鐵門關。
雲骨深埋草莽中，竟傳秦王試靈鋒。
舊痕尚带春苔綠，一罅能生偃草風。
鱗皴瘦石籠寒蘚，千石遺蹤意轉新。
縱使天花來墮席，何如緘口過殘春。
昔人曾此談空有，花雨紛紛繞座寒。
堪笑空生無伎倆，不曾開口被人瞞。
結茅初不爲孤峯，祇愛登臨眼底空。
風淡雲收見天末，始知吳在一毫中。
海湧通幽一徑深，怪來時作老龍吟。
闔閭覿面無回迹，休向空山斷處尋。
世路多巇嶮，無思不研窮。
平生見諸老，今日自成翁。
認字眼猶綻，過譚耳尚聾。
任天行直道，休問馬牛風。
古人遺直今人是，肯效鄉原事踽涼。
不把危言陳北闕，因何著脚到南荒。
排奸斥佞風霜手，耐冷禁寒鐵石腸。
贏得榕陰濃密處，忘言默坐對爐香。
新來時事不相關，贏得蠻荒日月閒。
存取丹心照碧漢，任他黄口閙清班。
非求美譽傳千古，不欲浮生愧兩間。
天亦而今無奈說，秀才且荷肯相還。
瘴地人憂我莫支，人雖危我我何危。
元來憂國不怕死，非爲捐身要出奇。
肯怨江山千里遠，幸逢天地一時知。
孔光張禹人無笑，祿位輸他善保持。
沉沉漢殿曉烟迷，燕雀輸他取次飛。
爰把丹衷吐骨鯁，且甘白飯與魚肥。
意循天理可無忤，豈料人心各有機。
日薄西山予未死，當留此語待公歸。
湛湛長江月，高標太華清。
孤忠千古重，去國一身輕。
箇事從來有，近來多怕行。
凜然公屹立，一死足平生。
虎豹摩牙闖九關，人心節義不踰閑。
監門鄭俠能無懼，折檻朱雲若是班。
頼有名留千古重，不容身在衆邪間。
忠臣義士骨不朽，白日青天敕許還。
百世期令固本支，一身寧復許安危。
前瞻象郡賢方去，後有鶴山人效奇。
地接宜陽山谷笑，舟回湘水屈原知。
櫝中龜玉而輕毀，祿位何妨善保持。
伏馬總爲芻豆謀，孤忠嫠緯不勝憂。
事當言路官無小，理未安時心肯休。
千古綱常增砥柱，一身去就等虛舟。
惡鴟儘任陵鸞鳳，贏得清名雪外州。
危言不畏觸干戈，瘴雨蠻烟換玉珂。
今古廬陵兩胡老，是非儋耳一東坡。
拳拳抗志甘三已，惻惻招魂聽九歌。
信得平生稽古力，初心不爲履朝靴。
聖朝寬詔下龍墀，盡放纍臣脫串覊。
痛失長沙賈誼舍，空存潮海退之祠。
孤忠元自輕生死，白骨寧知問去歸。
萬里江山丹旐返，悲風一掬淚沾衣。
廬陵一小郡，百歲兩胡公。
論事雖小異，處心應略同。
有書莫焚稿，無恨豈傷弓。
病愧不遠別，寫詩霜月中。
象州銷黯又欽州，道路何辭作遠游。
投北誰憐新逐客，落南不減舊編修。
江山在處猶加護，廊廟諸公底著羞。
天定從來人可勝，著書消日海西頭。
知公不怕鬼門關，直氣橫干清禁閑。
鵰嘴明知林甫毒，鯁言要與澹庵班。
一身渠任黄茆裏，千古名標青史間。
非晚清朝邪正辨，紫薇紅藥待君還。
清名傳播到黄支，直節寧憂趙氏危。
虎尾蹈時都不畏，象臺到日大爲奇。
是行廊廟人皆怍，所過山川鬼亦知。
官職本爲錫底鴆，傷今正論有誰持。
文昌武庫九霄中，翁是新州老澹翁。
應念象臺今日客，清風端與我翁同。
公家富貴足掀天，都出新州十九年。
若念象臺今日客，方知澹老子孫賢。
官職廬陵不是無，文章更亦擬歐蘇。
若言直氣橫牛斗，但見人間說姓胡。
赤手批鱗事最難，況渠班底一微官。
澹翁去後能如此，當作三生石上看。
澹翁直氣貫三才，入座雲仍漸上臺。
料想而今聞底事，中心應亦念渠回。
朝行多少氣英英，不怕霜朝曲嘴鷹。
一網而今都打盡，廬陵人且說廬陵。
紹興秦檜秉洪鈞，澹老昌言斬檜秦。
猶恨日來三四子，抗章不說斬奸臣。
一從藝祖握乾符，元氣都憑直氣扶。
若欲皇家宗社永，胡家直氣豈容無。
東西兩浙及閩川，皆見鴛行有直言。
若我江西獨鉗口，澹翁九地也埋寃。
寄語朝家廊廟人，新州奇事又重新。
肯甘富貴忘他底，應爲斯人作好春。
天柱華心結蕊宮，翠蛟飛玉滾溪風。
巖生洞穴非人世，不到那知造化功。
老眼青青望洞庭，虹垂斷岸月初生。
滔滔橋下無情水，不爲吳王洗甲兵。
錢王古廟鎖莓苔，華表秋深鶴不來。
昨夜石壇風露重，凌霄花落鳳仙開。
佛壽八十，我多九年。
虛空掇轉，大用現前。
空手東來已十霜，依然空首□回檣。
明明一片祖師意，莫作唐朝事舉揚。
睠此巖壑勝，領客共登臨。
危棧臨不測，巇塗歷𡼭嶔。
俯仰極高低，上下窮幽深。
來登空明山，千崖正沉沉。
下瞰清羅江，古木鬰蕭森。
清風萬里來，層雲盪孤襟。
有客可共賦，有酒可自斟。
此景豈易得，此樂豈易尋。
吾生今老矣，遁迹歸窮岑。
一棹下瀟湘，此別意難任。
別後無相忘，詩成寄郵音。
丈人昔日經行處，草暗苔荒四十春。
誰倚高寒訪陳迹，璇題寶墨一時新。
酒酣步出玉霄峯，此去天關隔幾重。
霞佩頡頏風雨上，清都只在嘿存中。
詩社神交識迺翁，耳孫凜凜有仙風。
青雲垂上斜飛去，時要題詩徧浙東。
玉泉天上古仙伯，曾吏五雲書閣來。
寄語家人須候我，有時騎鶴過丹臺。
樓觀微茫似積蘇，一麾得傍化人居。
可能永日銷棋局，且要蒙頭讀道書。
匡居終日只欽欽，一寸靈臺萬古心。
鹿洞象山前路在，頻思寡過到而今。
桂影婆娑玉殿涼，風傳花漏夜聲長。
內人亦有思仙者，月下吹簫引鳳皇。
花瘦水肥三月天，畫橈雙動木蘭船。
人家盡換新榆火，唯有垂楊带舊烟。
蘭麝香消委廢宮，紛紛漠漠夕陽中。
長門夢斷金閨月，南國歌殘玉樹風。
流水池塘春色去，綠陰庭院綵雲空。
西園半醉休回首，烟草淒淒雨正紅。
湘中惟此郡，地接五溪蠻。
楚水波長碧，堯時竹尚斑。
昔曾行樂處，今在夢魂間。
橋是先公建，休言我涕潸。
諸佛出身處，千般謾度量。
東山行水上，眨眼過扶桑。
如何是佛爛冬瓜，咬著冰霜透齒牙。
根蒂雖然無窖子，一年一度一開花。
新歲新擊鼓，普施新法雨。
萬物盡從新，一一就規矩。
普賢大士忻歡，乘時打門戶。
放出白象王，遍地無尋處。
石磊磊，猿啾啾，越王霸業秋山頭。
英雄喪盡知何數，可怪猶存浣紗處。
當時月照清溪頭，美人如水逐東流。
至今片石終難改，千載猶含澤國羞。
晨風蕩原野，高林摩蒼條。
屋上野花落，階前春草摇。
少壯不可恃，金骨亦易銷。
夙志歎沈泯，晚心日幽寥。
紫烟凌石峯，綠雲生桂標。
林懷頗清暢，況復靈景饒。
自囘山中來，泉石足幽弄。
茶經猶挂壁，庭草積已衆。
拜先俄食新，香凝雲乳動。
心開神宇泰，境豁謝幽夢。
至味延冥遐，靈爽脫塵控。
靜語生雲雷，逸想超鸞鳳。
飽此巖壑真，清風願遐送。
清夜不復寐，蕭然據胡牀。
對此九天上，陰魄含虛光。
光飛激洞戶，彩瑩棲雲塘。
芙蓉雜羽蓋，暗水流瑶芳。
景異沈昔夢，心定聞空香。
不知孤寂身，尚此山水鄉。
水涼宜照影，與客上湖船。
白浪翻紅楫，青山映碧蓮。
鳥飛荷葉下，人散柳條邊。
烟蓋歸來晚，燈前鶴未眠。
山房十日雨，仰棟看行蝸。
筍暗風庭竹，萱凝晚砌花。
罌紅留夕火，焙綠薦春芽。
滴滴西窗下，清泉滿石漥。
山中夏日足幽娛，葛帔藤牀誦寶書。
白拂惹雲黏几案，清香緣竹上空虛。
草堂夜月秋花近，水閣晨霞夕霓疎。
遥憶錢唐舊朝寺，繞湖鐘梵早涼初。
亂書塵席散清輝，竹院香凝宿火微。
客去蘚階黏凍屐，鳥迷庭樹入寒扉。
重陰覆野春耕闊，列炬明山夜獵歸。
燈下老翁吟復聽，斷崖冰折碎聲稀。
犢背斜陽暖，茅茨石樹穿。
行人識岡路，饑鵲噪沙田。
遠浦生微月，荒臯起暝烟。
羣烏飛散盡，寒水漾漁船。
松間石上聽流泉，看盡雲歸宿鳥還。
夕殿焚香春院閉，暮鐘沈響月階閒。
非干獨往輕遺世，自合離羣靜掩關。
林境翠深烟樹合，正堪高卧縱疎頑。
唐栖寺前溪水流，客帆來往舊杭州。
津亭樹老無人記，得見幾囘僧白頭。
一株老樹蔽荒林，下有藤懸巨蟒身。
幾度日斜烏鳥散，山昏鬼哭斷行人。
天低野曠樹濛濛，盡入金鵝望眼中。
青嶂月生雙雁去，碧溪雲繞亂帆通。
平篙落照沈烟墅，結陣寒鴉噪暝叢。
歲月飛騰吾懶矣，昏鐘迢遞起秋宮。
吳渚僧歸落日曛，故王宮井已無聞。
水邊尚有紅藍草，不染香衣染塹雲。
老梅枝上挂牽牛，引得青花上樹頭。
秋圃日斜風露冷，倒垂長蔓拂鳴鳩。
不翦亦不斲，山楹在塵表。
石泉聲淙淙，秀谷自圍繞。
是中玄覽人，未見今日了。
君固自無心，世亦不易曉。
夢奠何可攀，頹然泰山小。
當時巖壑人，百世何矯矯。
清吟振霞纓，日翳羣陰悄。
故苑烟花百草香，五湖人去事茫茫。
浮雲幾度春陰合，猶見西山白鷺行。
花落春江一夜風，滿江烟碧撼垂虹。
輕舟浮載如天上，況是殘雲細雨中。
澤國迷春漲，芳洲生綠波。
浄涵汀樹小，閒占浦雲多。
風晚低輕燕，川明媚浴鵝。
望人烟思遠，奈此暮山何。
白公竹閣雲生晚，城市人歸夜雪平。
燈在北高峯頂上，塔如千尺玉長檠。
湖練平鋪肅夜濤，柳翻王母白旌旄。
舞殘鷺翿歸何處，天上飛花散碧桃。
山樂官，山樂官。
爾爲靈鳳典音樂，想爾廢職來考槃。
莫厭山中多寂寞，山中無事忘憂樂。
曉窗睡起春晝靜，聽爾幽情如有託。
山樂官，山樂官。
縱令致汝百鳥前，此聲此曲終難傳。
龍山溪上路，短棹臘中行。
雪霽寒郊闊，春囘宿霧生。
柳摇冰綫斷，鷺起玉衣明。
未見晴梅發，先思杖屨輕。
孤舟東下涉蘋溪，兩岸幽花送客西。
到得山房綠陰滿，午窗猶有子規啼。
清茶相對飲山巵，憶在西峯寺裏時。
今日雲深無好伴，澗松獨看挂猿枝。
我心如有失，曾未識南園。
幾見閒花落，頻將好夢原。
時賢多厚祿，君子尚衡門。
詩卷逢僧寄，長吟落照村。
中流望極山頭寺，溪午聞鐘泊柳津。
春草細霑微雨潤，老松高與碧虛鄰。
鶴歸烟麓書堂廢，虎去寒巖蘚石皴。
無奈薄游歸路晚，水邊風旆濕征塵。
異物留傳因好古，南來篋笥伴瑶琴。
漳河流水去無已，魏主荒臺久廢沈。
往日姦文須九錫，今朝片瓦尚千金。
所嗟人事多浮僞，誰識河濱古舜心。
路繞長堤萬柳斜，年年春草待香車。
君王不宴芳春酒，空鎖名園日暮花。
螻蛄偷火照田溝，山鬼移燈上樹頭。
楓岸夜深茅屋閉，月明沙鳥自相謳。
偉哉吳人周伯弜，國風雅頌今再昌。
鈞天洞庭不敢張，楚羋暗泣嗟窮湘。
慶祚三百多禎祥，嗚呼四十樂府章。
春宵翦燭飛蘭香，浩歌激烈聲洋洋。
貞魂義血流精光，姦鬼妬魄誅幽荒。
土木閃怪踏雪僵，茫茫萬竅塞鼓簧。
再洗律呂調宮商，金玉振耀齊鏗鏘。
一清一濁均陰陽，風霆變化始有常。
咏歌唐虞及商湯，矇瞽獻納皆贊襄。
煌煌天子朝明堂，永被金石無哀傷。
手携一束書，秋風獨來此。
松深夜月清，水冷芙蓉死。
嬾於簷下讀，兩眼懸秋水。
時看澗鼠來，食我山茶子。
一度開花一度新，莫嫌終老舊花身。
文君頭白空銜怨，不及枝間碧蘚春。
客情誰是不思歸，芳草春深未有期。
昨夜月明啼更苦，山花滿樹落臙脂。
芳辰早失意兼衰，不擬君來重舉杯。
雲暗月牆花氣重，蠟殘風幕鳥聲催。
醉鄉人有江東役，乘興船從闕下囘。
明日沙頭相送罷，荼䕷小院獨徘徊。
伯符兄弟最英雄，千載青山繞故宮。
宋祖只知曹馬事，齊高還與獍梟同。
暮簫尚带蘭陵怨，春水多愁舊壘空。
登覽未應迷宿昔，夜猿啼在晉時楓。
晚來細雨送輕愁，小院梅黄恰似秋。
忽得滿盤堆鶴頂，更驚觸眼出貓頭。
祇知渴吻三危飲，却愧枯腸萬卷搜。
多謝美人情鄭重，明珠見餉恐空投。
撫民無術知何補，空負家山幾度秋。
豈有甘凉來可口，但知朱墨苦埋頭。
近城好景頻須到，適意新詩底用搜。
從此若逢休暇日，定應閉戶轄深投。
忽傳佳句到深林，總是鏗金戛玉音。
長恨古人今不見，由來今古一般心。
兩逢佳節獨登樓，一醉樽前擬並酬。
昨日黄華今更好，此宵明月勝中秋。
自昔經明岱岳間，于今君獨得淵源。
力扶正學人知懼，撥去浮言道自存。
講貫一堂常奪席，異同諸子謾專門。
懷奇莫嘆無知己，會見經幃待討論。
春風出甕初迎臘，和氣烘人欲滿堂。
多謝分來壽慈母，年年喜得對梅嘗。
仙谿賸得紫琅玕，風味仍同荔子看。
何似清漳霜後橘，野人還敢薦君盤。
紫陽仙伯昔曾來，陳迹何人戀碧苔。
爲愛同安毛令尹，恩勤祠宇奉尊罍。
五年前具一扁舟，四歲枯乾水絕流。
今日重將篷竹理，暇朝聊作芰荷遊。
十分清浪堪飛棹，廿里長溝足下鉤。
七袠有親顛欲華，人生舍此更何求。
樓閣重重俯見山，炎風吹雪到窗間。
聯鑣來此班荆坐，分得高僧半日閑。
我來謝雨到名山，記得重來半歲間。
却笑乖龍太多事，不如科斗得長閑。
露氣盤空月墮煙，開軒移榻卧檐前。
近來不慮消磨盡，空洞胸懷但貯天。
琅玕衣袂竹方床，熱惱肝脾頓得凉。
誰送苕溪來枕畔，輕裘短棹水雲鄉。
驂鸞翼翼裊清風，眼見雲霄有路通。
自是衆賢欣出力，何如小己敢貪功。
指揮須得千人敵，遲速都申一念中。
已築新堤平似掌，登橋人與此橘同。
威鳳來翔羽翼新，藍溪風氣益溫醇。
彤墀看唱三名外，璧水猶登四十人。
仙李蟠根連月窟，桂枝平步折天津。
雪窗莫忘辛勤日，省酒簪花曲水濱。
人間桃李漫春風，流水飛埃過眼空。
誰信黄梅深院靜，水梔如玉映群紅。
曉來初日滿林光，猶見枝頭梅子黄。
一對蟬聲相上下，柳絲摇曳與俱長。
兼旬不到月湖來，無數荷花雨裏開。
燕是舊知頻遶棟，蟬如有意共銜杯。
公庭兀坐雖無暇，佳友同携得幾回。
冒雨作閑成勝賞，兒童迎道任相咍。
貢士何年屋萬間，手栽仙桂萬人攀。
聞孫雅有祖風烈，想見霜袍萬眼環。
兩家事契幾人同，一見風流憶乃翁。
何事別離當兩月，空山兀坐晚秋風。
鳳凰天上遠來翔，好看連天碧玉絛。
不學無才空老大，逢辰有客盡英豪。
癡人臺峻爭馳馬，我輩身輕一似猱。
笑倚西風傾菊酒，醉歸穩跨貫山鰲。
明珠顆顆映寒驪，六月清風滿袖知。
祇覺衰容增老媿，空煩妙語爲噓吹。
三年刻楮成何事，一日哦松剩得詩。
從此年豐公事少，夕陽橋上賦漣漪。
古縣公庭二百春，聊因風雨一番新。
恨無尺寸堪酬主，敢有絲毫更擾民。
方嘆閭閻驚脫水，却慚梁棟欲超塵。
年豐俗美多餘暇，鴈鶩行中看雀馴。
賓僚滿座昔難知，盡是才當漢石渠。
訟牒已資賢共次，茶甌聊復話公餘。
千村早見刀爲犢，比屋仍看經荷鋤。
疎拙却便明月夜，小窗松竹謾觀書。
質白偏能照玉船，體輕終愛舞蹁躚。
眼前欲賦半妝額，夢裏須携五色掾。
愁對素蟾寒寂寞，故燒紅蠟暖清娟。
寄聲青女休相妬，不學海棠酣夜眠。
暇日衣襟嬾自船，扁舟不繫任風緣。
人間避暑疑無地，湖上乘凉別有天。
魚靜不驚香餌下，花紅偏稱夕陽邊。
從今日日須來看，才隔秋風便數年。
何日長橋一酒船，簑衣擺盡世間緣。
乘風弄笛多蓮夏，吹火烹鱸欲雪天。
山際煙雲來有底，湖中風月浩無邊。
細看造化渾無老，只有朱顔易得年。
雙蓮價重百隋侯，聞道飛觴日夜浮。
那得此花開鳳沼，依前盛事占鰲頭。
直如晁董同時對，清似夷齊並臂游。
快誦君詩驚倦眼，和篇雖拙敢遲留。
不作風流時樣粧，月明宮殿舞霓裳。
須知並立慇懃意，爲祝吾皇聖壽長。
年來仙實兩呈祥，衮衮公侯詎可量。
勞力更宜勤積善，天公元自愛詞章。
高標千載有誰攀，風雨祠堂尚一間。
寄語當年詹令尹，吾今亦欲早歸山。
師座茲山幾百春，精神長是念斯民。
我非濟旱爲霖手，合作巖隈洒掃人。
癡雨頓晴如有約，素娥雖老更多情。
何人肯向雪中看，已作新年滿意明。
山色月中猶見碧，溪流枕上更宜聲。
身輕閣穩欣投宿，此是還家第一程。
三年飽識溪山面，未省煙雲際曉生。
閣迥樓長正相映，桃源圖上有人行。
六十堂堂一講師，平生矻矻鬢成絲。
紫陽道坦行來熟，洛水源深向上窺。
身豈匏瓜常不食，味耽昌歜有同誰。
旁人莫笑饑腸苦，回頰甘香勝似飴。
蚤歲曾從諸老游，溫恭儒雅更風流。
閩中善政皆堪紀，身外虛名底用求。
滿榼載春行樂處，長途未暑候如秋。
經年每恨過從少，况是難爲兩月留。
禱雨當年百丈峰，森森夾徑聳脩筇。
甘霖尚想四垂合，清境無因一到重。
仙伯遺縱參佛跡，王公新詠張軍容。
索詩尚及疎庸令，筳寸何堪擊鉅鍾。
眼前兒輩謾嘈嘈，癢處憑誰著手搔。
堪恨紫陽雙鬢白，閉門吮筆自箋騷。
連雨昏濛隠月痕，月邊新蘂故應存。
春風日夜來無限，欺得陶家半掩門。
凌寒愛酒謫仙人，一笑能回萬壑春。
難佩待歸天上去，却看桃李媚紅塵。
晨起尋閑共話難，夜深相對菊花寒。
如何風雨多才思，故作扁舟上下灘。
休嗟光景速於飛，爲愛春從柳上歸。
好是新年添一歲，却知今是與前非。
生平尊仰梅溪像，望日遷居恪及門。
誕子偶然同是日，命名端合作梅孫。
囊中惟有聖賢書，宅是簞瓢陋巷圖。
我一見君先自愧，題詩歸擬揭庭隅。
塵土三年事一官，歸心如馬脫鞿鞍。
莫嫌頭髮半斑白，留得雙眸看歲寒。
昔年常侍紫樞仙，風骨森然在眼前。
一覽十行俱默誦，三更殘卷尚朱箋。
詩書自古稱難繼，衣鉢于今信有傳。
每拜名章唯自愧，思慳莫和短篇長。
道逢酒舍定遲回，無奈詩篇費剪裁。
忽得好風還自喜，那知細雨隔溪來。
百萬人家夜雨鳴，市聲喚出曉來晴。
誰知天與吾皇意，要不妨農不害民。
誰將玉斧鑿嵐煙，放出團團白晝天。
自是天公恨盈缺，故開雲月要長圓。
人間元有廣寒宮，誰道仙凡路不通。
借問蓬萊相近否，不須七椀去乘風。
常時百步馬先疲，今日巖前故不遲。
回首兔宮猶未遠，會須千里巧相隨。
看盡行人兩鬢秋，雙鬟猶自結丫頭。
梳風櫛雨常如沐，送往迎來不解愁。
造物肧腪何日始，人間歲月謾川流。
我行自役真堪笑，有此登臨恨莫留。
洗垢清塵一派湯，瀹蔬溉稻却甘凉。
難將人力營爲勝，須信天工造化長。
井小常時供鼎沸，澤多終歲遍山陽。
我生幾度經行此，可笑區區有底忙。
山雲乍展青油幕，檐雨齊神白玉簪。
多謝天公辦豐歲，野人先擬粟盈甔。
長年佳節近重陽，到骨深恩一味凉。
鳳尾有心堪悅目，雞頭當穀可充腸。
凌雲穿月開丹桂，映日排空數拒霜。
莫與春光較先後，請君晚節玩秋芳。
連日暘烏不敢驕，放教清雨出層霄。
誰言六月無冰雪，丈三餘深壓畫橋。
伊誰排比此溪山，祇與高人倚徙看。
不是三秋足風露，從來六月亦清寒。
雙鋒未用平殘虜，巨刃先將剸險灘。
我亦形容最佳處，崔詩在上句成難。
渴絕河流幾萬年，如何枵腹卧大湫。
挾風長使天難暑，噓氣能令歲有秋。
倦客擬將陪杖屨，高村贏得擅林丘。
平生不爲鱸魚鱠，笑看兒童理釣鈎。
天垂甘露絳綃囊，凝作清冰更有香。
偏與荷花妬顔色，不教盧橘見容光。
蔡公筆妙曾分品，坡老名高合得嘗。
最喜不爲妃子污，千年風月水雲鄉。
雪堂居士醉方熟，玉澗仙人冷不眠。
送與安州潑醅酒，一年三白是豐年。
田里三年兩旱乾，茅檐十室九饑寒。
慇勤此日無他事，好把斯民子樣看。
萬里乾坤一玉山，新春都作臘前寒。
滿園柳眼未曾破，何處梅花如許殘。
䔩䔩每驚穿屋至，疎疎偏稱隔簾看。
自慚老守無恩惠，空嘆編氓出戶難。
山陰逸氣追千古，不但揮毫一段奇。
到此風流故無恙，遊人休問舊來池。
去城三十躡雲端，特地山靈縱我觀。
白玉岩邊數行字，祇知末後密并官。
獨擅茲山四十年，凝之去後見君賢。
羽衣時向雲間去，爲愛飛泉不肯仙。
三沼流通作一家，清風偏趁夕陽斜。
我來退食知懷愧，敢對波心蓮子花。
此是劉君處士家，茅簷猶想舊橫斜。
我今添著朱夫子，薄祀秋初薦水花。
吳頭楚尾將三載，芡觜梨腮又一秋。
豈爲鱸魚覓歸去，在家飲水百無憂。
半生胸次著嵯峨，到得廬山鬢欲皤。
列岫但蒙排闥入，一壺未許扣舷歌。
清風六月猶嫌剩，明月三秋不厭多。
擬向清朝新白鹿，結茅深處傍松坡。
薰風萬蓋擁輕紅，長是相看六月中。
忽有一花迎白露，定應來伴木芙容。
距城近只十五里，三度來遊兩載中。
山骨潄來成白玉，水痕深處見蒼龍。
竹間待月爲佳友，柱上留題憶長公。
此去重來知幾日，携家戀別莫怱怱。
羌廬聚處秋將半，山色湖光翠映璃。
河漢乘槎端可到，蓬壺跨海屹難移。
織織天外知商舶，獵獵沙頭見酒旗。
欲豁塵襟須得月，題詩仍記共來時。
奉親來此別湖山，九日先偷一日閑。
四面平鋪蒼玉佩，遠峰偏結碧螺鬟。
一杯且奉慈顔喜，兩載真成短鬢斑。
珍重南風如有意，片帆留滯故相攀。
廣文官舍先無塵，誰著嵐光几上陳。
个裏盡消三伏暑，胸中長作四時春。
不因泉石耽成癖，那識簞瓢味更真。
顧我年來羈吏鞅，清閑羞見讀書人。
柯翰由來元氣同，要須壯歲似兒童。
君家友愛誰能比，一榻長如二月中。
秀色真香先自清，更將輕雨出芳明。
蕭蕭打葉雖堪聽，爭似時時瀉水聲。
昔年相見尚兒童，今日同遊鬢欲翁。
佳處山川總如舊，見君如見紫陽公。
一澗縈紆與洞深，長年金石孔堂音。
此身無計巢雲壑，歸去蓬窗只此心。
五月秧針尚未勻，忍看溝底欲生塵。
禱祈已久勞州邑，禳禬終當狥士民。
天道豈云難感格，人心無過定恭寅。
新詩見寵非吾事，霖雨須還岩築人。
今年丹荔逐南風，獨有名花發舊叢。
似恨庭前絳囊少，慇懃來獻繡毬紅。
簇簇丹葩巧作叢，開時兩月受薰風。
北人見此應偷眼，未羨猩唇鶴頂紅。
雅思追期正始音，若將擲地定成金。
年來塵土雙侵鬢，頼有清詩時一吟。
紅塵垂老得何郎，筆力駸駸到馬楊。
更擬他年求妙語，青山深趣爲君藏。
詩跨唐人未數錢，定應妙思入風煙。
才堪華國華寧老，句得驚人即是仙。
世事但將酬一醉，侯封那可敵千篇。
天葩况值春初到，蜂蝶紛紛看撲緣。
久別何人與砭肓，新詩見寄味偏長。
求仙已得丹升鼎，鑿石仍成玉作堂。
暖日松筠香北牖，清風書卷散東床。
靜中剩得無窮味，笑看蜂衙早晚忙。
往年曾識老名儒，今日方欣拜履初。
小試不妨三語掾，平生何止五車書。
詞源已作泉初注，德性仍知玉不如。
自古活人由小利，會看囹圄著園蔬。
侵曉同穿紫翠寒，輕雲隨步去仍還。
誰言濱海無多地，著得擎天有底山。
空闊望中愁目短，險巇歷盡覺心頑。
石田樵汲真堪絬，豈惜疎茅結一間。
絕頂樵翁總是仙，花紅草綠自年年。
瓊樓玉宇成虛誕，盤石長松足醉眠。
小竇偏能施雨澤，深崖常恐出雲煙。
遊人合作宿山計，家在孤城返照邊。
至樂山行未易加，不應疾走便堪誇。
清秋莫負重來約，世事從教似掀沙。
千仞巑岏本自平，只應蒼步欠徐行。
回崖凈拭連城璧，廉石高羅武庫兵。
風易生雲常澒洞，泉能作雨轉甘清。
重遊須待九秋後，已約猿猱管送迎。
直上通天只一門，千尋璧玉薦漥尊。
低頭直笑海堪挹，舉手常驚斗可捫。
有月襟懷增洒落，無風衣袂自飛翻。
山靈想見開顔笑，日暮遊人列炬喧。
經歲旱荒仍疾癘，字民職業合何如。
去年欠負都蠲了，好把新租議減除。
郡縣本來同一體，何須催賦屬州家。
如今已許從民便，升斗須防顆粒加。
是邦凋瘵古來無，只爲從前有羨餘。
第一切須除此弊，庶幾民力少能舒。
太守方將畎畝行，先煩鄉彥探春耕。
人登高嶺如梯峻，雨足深川作掌平。
發廩正須憑義舉，蠲租已覺負仁聲。
要知貧富乘除理，施盡囷倉却解盈。
想像孤忠尚凜然，古祠何止更千年。
清標自是人難泯，不爲區區一劍傳。
匪躬盡瘁握機權，雖值時危亦晏然。
况有式乾遺奏在，若教勇退更身全。
地下寶光猶解見，眼前天象却茫然。
君恩自古難貪戀，乃父反輸少子賢。
喚起神龍百里來，中腸一夜九縈迴。
天心自爲民心動，多謝諸賢舉賀杯。
欲見高田翻䆉䅉，不辭廿里陟崎嶇。
早禾已失三之一，便雨還能救得無。
一春雨脈發清泉，何以平疇旱欲然。
太守自慚無善政，鈴齋朝夕謾祈天。
萬家樓觀巧迴環，紫翠泓澄俯仰間。
莫道七閩無好境，東南第一此家山。
昔我高皇渡江日，擬將文治復輿圖。
炎方不敢珍韶石，來獻君王寫禹謨。
憶昔先臣從武皇，最承天寵與恩光。
孤兒白髮雖圖報，見著烏號泣數行。
紫瓊宜墨世間稀，合與韓公屬好辭。
若是只教誇染翰，獻之難受屬羲之。
一段無瑕真萬金，臨窗忽見洗塵心。
中間方寸君知否，便是仙家綠綺琴。
至寶非關少識真，都緣未覩十城珍。
如何絕域窮南地，却有唐朝輔相人。
少年刻志好臨池，老去方知大是癡。
今日開奩聊一笑，暫時把玩似當時。
自昔山川致雲雨，我今壇築爲焚香。
三回應禱皆如響，始驗吾儒道術長。
連宵清雨洗炎光，六月渾如九月凉。
擬向暇晨村郭外，西風高下看雲黄。
窘無財粟振民饑，仰扣天閽愧納詞。
連月心胸成菀結，通宵一雨爲醫治。
好善如君似饑渴，春華下筆吐芳詞。
莫言郡小無多事，協力從今請共治。
小樓中峙萬峰環，正值青螺取巧間。
坐待清風送明月，等閑高枕對溪山。
一水縈紆玉带環，雜花粧點四時間。
欲知招演堂中境，便是水梔盆裏山。
芒鞋未辦足先輕，擬踏白雲深處行。
何日癡兒了公事，却將泉石課詩程。
炎空長學兩冥冥，况是清風足底生。
頼有詩人解模寫，丹青端的貌難成。
山水胡爲仁智好，正緣真味少人知。
曲肱飲水忘言處，更著胸中此段奇。
雨過嵐光偏澒洞，月來林影更清深。
幽禽忽墜鏗然韵，便是天然綠綺琴。
菜根慣咬著芒鞋，便是津梁一世材。
六月雨行緣底事，一身不惜惜人才。
我把尊賢榜舊堂，懷人忽至喜如狂。
緣何不肯留城府，虛著新成八尺床。
嘉賓卅七燕公堂，吾道方亨值一陽。
學力早知深孔孟，鄉風端可繼陳楊。
雲霄九萬朝天闕，禮樂三千染御香。
老守尚能觀盛事，春深時節喜如狂。
向晚風光分外新，野亭高處最撩人。
綢繆翠袖分還合，委曲寒波去轉親。
小艇時過明鏡裏，危欄獨倚畫圖身。
公餘對此長懷愧，檢點胸中未洗塵。
自昔高誇十丈蓮，我今平步華峰巔。
年來妄想驅除盡，不信人間是有仙。
當日二程門下士，獨分此道過來南。
百年世事相傳處，書院天生著劍鐔。
群峰九疊勢來雄，直作吾儒五畝宮。
隔斷市廛纔一水，讀書如坐萬山中。
近日延平創小齋，四方佳友爲朋來。
雖爲書上究餘味，更要心中絕點埃。
健德千年期不已，高標萬變詎能推。
直須義利途中辦，寧使饑腸屢隠雷。
衰顔不似十年前，今日重模一惘然。
擬向滄洲寄塵迹，憑君歸報小蓬仙。
連年疾癘緣何事，祇爲天時太暖生。
今日六花初獻瑞，定知田里頓身輕。
豐穰已喜新年瑞，凍餒還思卒歲難。
安得長縑并廣庾，爲渠千里作衾簞。
凌晨訟牒如山積，呵手移時爲破除。
幸有清溪明似鏡，忍休偷眼雪晴餘。
衍山先自無塵土，更著飛瓊細糝看。
可笑一生緣好事，却將衰鬢敵隆寒。
百年琢就流杯石，來泛清波未半時。
幸有九賢俱畢集，却嫌當坐欠羲之。
文章千丈吐寒芒，更要新登孔氏堂。
講學若能羶自至，致君端使鳳來翔。
衍山劍水多奇産，赤箭丹砂詎可當。
自有名儒常輩出，莫將詩句詫錢郎。
小小平欄容易攀，欄邊楊柳又成班。
是非榮辱不到地，南北東西都見山。
但解心寬長有趣，不因境勝始能閑。
從今與子安心訣，外物由來總不關。
常欲從君一夜譚，自慚風骨带塵凡。
今朝款曲陪嘉話，更聽松聲出翠岩。
山路嶔𡼭戒足趨，萬竿繞逕自蕭疎。
世間何事真堪羨，月壑雲岩卧讀書。
年來幸得奉仙翁，開口良辰一笑同。
節物催人雙鬢水，人生何必慕登瀛。
三方翠巘天同色，四面黄雲掌樣平。
更著回還如蔕白，殷紅時暫愜秋容。
八月川原旱欲然，季秋連雨頓澄鮮。
明朝領客成無暇，七日登高不厭前。
菡萏掃除如暑凈，芙蓉綽約作春妍。
佳人得得同來看，萸菊年年却懶搴。
一泓渴濟萬夫焦，去作滄溟蚤暮潮。
我欲結亭觀遠景，距城七里不爲遥。
疏泉鑿石作漥池，亂石堆中竹最宜。
風動琅玕和玉珮，個中律呂少人知。
延平山水東南冠，連歲何辜致許菑。
積雨隄防宜有素，後時悔懊謾興哀。
鸛鳴早合遷崖際，漁唱先教集岸隈。
見說高樓如小舫，呼號聲雜怒濤豗。
我是延平舊史君，忍聞水沴欲銷魂。
人言辛酉溪流漲，更減今年丈二痕。
鯉湖仙去幾何年，翠壁蒼崖峻屬天。
愧我衰蹤滯塵土，羨君逸足跨雲煙。
驚天姓字名濡隠，無地樓臺舊相賢。
莫道迹陳人已遠，聯鑣到處草猶妍。
濃陰尚想升平日，老幹曾經五百年。
商略正須憑衆口，品題誰敢繼先賢。
素團比玉清仍潤，繁顆如星艷欲然。
天予瓌奇資賦詠，况當詩思似流泉。
泉石膏肓世欲忘，扁舟更遡壽湖光。
也知他日持荷橐，不似閑時製芰裳。
雨後尚餘新稻熟，風前偏覺荔枝香。
人生有祿親頭白，萬石何如宦本鄉。
半春積雨逗濃寒，隴畝都翻宿藁殘。
要得三秋□成熟，直須千里絕高乾。
瘵疲悉振慚無力，租賦頻蠲覺更難。
頼有詩人知中意，佳篇時遣鄙懷寬。
故宮龍德尚如新，忍使衣冠拜虜塵。
九世舊讐猶有憾，百年中國豈無人。
金繒第一休教遣，伯姪從今莫强親。
天與此時那可共，堂堂虜使正精神。
制閫宣勞已再朞，胸中方寸了無私。
誰言今日平齊策，不似當年代蔡時。
馬上陳琳能草檄，幕中韓愈更長詩。
休嫌衡岳官曹冷，文士何嘗繫職司。
小舟初具似漁家，一曲清溪便可誇。
垂釣便能升躍鯉，歸篙時復带栖鴉。
園亭不掃心長靜，水竹無多鏡自華。
暇日儻來同笑語，書囊詩卷未應涯。
三年渴想玉堂紅，六月都隨一夜風。
却憶去年當此際，一時臺府餽筠籠。
天河鑿就餘三畝，臘雨增成四尺波。
我與同寮來共看，一時都喜鏡初磨。
四山圍繞池居內，百雉周遭人莫過。
此是延平新勝概，月明擬辦一漁簑。
洞中流水雲門樂，崖上寒莎伏帝裳。
覿面突高三百尺，擬將金薤託琳琅。
好山四遶作銀屏，秀水忝流玉樣青。
雨後龍精穿皦日，夜初漁火混疎星。
躊躇直擬長來宅，取次都堪小結亭。
謾酌三杯求一醉，終然心事獨醒醒。
君侯來佐刺桐鄉，小試聊看主貢場。
新闢千間歡萬士，盡醫百蠹處奇方。
清源古郡多堪紀，識遠才雄有幾人。
片善可爲垂後訓，搜羅詩景一時新。
物性由來易變遷，精金百鍊始知堅。
相逢即別無佳語，有負慇懃見贈篇。
紙帳無風紙被溫，何殊錦段與綿屯。
若知睡裏真滋味，組麗由來不足論。
當年巨刃劈崖開，便擁雙虬海上來。
舊跡幾年甘隠霧，新名一日怕驚雷。
池邊有地惟生茝，石上無泥更植梅。
酷似廬山難忘處，卧龍白鹿勘書臺。
八十年前一筆門，須將舊事與重論。
幸承顯考箕裘後，全頼宣尼典籍存。
道統精微傳舜禹，性原善惡辨楊孫。
學由踐履工夫入，敬義當稽六二坤。
壽溪百里薦寒流，來護楊君少尹丘。
三復先公當日翰，重脩處士舊時樓。
高山不減八千仞，往事空餘五十秋。
闢作小齋教子姪，好將萬卷著雙眸。
天公特地放初晴，許我聯鑣琬琰行。
新著茅亭憑到晚，難將一字扁佳名。
喧天動地作驚霆，生定中扃轉更寧。
三疊飛泉凝似霧，却疑石轉解過靈。
水深厲涉祇肩輿，未信當年子産疎。
到得中流心不競，等閑一葉去凌虛。
農家累月望雲霓，多謝賢侯懇切祈。
群望三旬幾遍走，百川一夜忽東之。
天心感格真堪必，歲事豐登尚可期。
和氣致祥非誕語，願將此意播聲詩。
小酌一杯金鑿落，共聽終席玉潺湲。
何時築室屏山側，靜與秋蟾作伴眠。
春前桃李謾紛紛，梅後冰標獨有君。
莫將今日推明日，要看三分到七分。
暮年無事掛胸懷，祇爲酴醾築此臺。
恰似唐朝元會日，露翻珠翠六宮來。
橫玉初登斗樣臺，倚欄一带雪花堆。
兒時親見前朝事，不忍春深載酒來。
春融四澤形如介，著我茅亭跨此間。
縱使戴星朝玉闕，終輸乘月看金瀾。
臺成草草怕花殘，趁得香濃一凭欄。
忽見四圍澄碧繞，懶將雙眼向花看。
一花爛熳一花殘，先後無時不傍欄。
春到園林元不老，請君細把化工看。
朝辭巖禁暮荒城，底是人間辱與榮。
料得胸中無點累，每於夜半省鍾聲。
濂洛遺音喜復鳴，未由會面只心傾。
平生格物工夫到，好惡真如月樣明。
草草三間舊揭名，中藏一片愛君誠。
騷人賦盡群芳卉，得似梅邊讀易清。
白鑞鎔成滴水池，新荷初展濺珠璣。
一絲晝夜無時息，勝似甘霖六月飛。
山海前陳遠景多，一泓冰雪醒沉痾。
憑誰六月同來看，奈此清風爽氣何。
東湖覿面本情親，到得東湖動隔旬。
若道四并成浪語，如何寸步不由人。
樓高二丈只三間，四面平疇繞海山。
白水青秧開凈練，碧巒蒼巘擁妝鬟。
靜中始覺乾坤大，老去唯思歲月慳。
但願心田如此闊，一生到了得清閒。
江上分來三寸瑶，殷勤海若道寒潮。
盡將馬甲深深鎖，好把鸞刀款款挑。
榼酒怪來星不醉，杯羹元是雪難消。
若將陳紫同時賞，飲罷身端在泬寥。
漫漫紅紫是誰栽，八月春風暗裏來。
過眼紛紛難盡憶，殷勤却看稻花開。
山間萬點綴黄瓊，盡是秋光釀得成。
殘暑滿城癡未退，一枝能使去兼程。
移根烈日倍常炎，渴作油雲欲雨占。
抱甕自慚衰矣久，翻盆喜得沛然沾。
近學陶公小闢窗，境閑地迥壯心降。
臨階曲水清堪照，隔檻奇峰勇莫扛。
靜對每嗟人尚獨，清標長想玉難雙。
新詩忽自龍門墜，紙上波濤更擊撞。
山齋盡日激清湍，未許人間俗客看。
搗藥暇時來舞鶴，誦書聲裏答鳴鸞。
千年正統源流遠，三聖遺書簡牘殘。
顧我何年陪講席，未應劍水舊盟寒。
一株相伴古城隈，日日扶筇探未開。
除是風饕還暫往，若教雪壓亦須來。
春風來信已分明，不待騷人玉笛橫。
莫道未開難等候，開時却恐轉關情。
明珠的皪逞妍姿，倏見風前舞袖披。
祇是嚼芳酸已露，况當小雨弄黄時。
瓊裾初到似含羞，剩擬人間款曲留。
祇恐寒夜歸去蚤，先須秉燭問端由。
南方地暖開仍早，容易離思歲月長。
幸有高人知此意，山遊百度又何妨。
荷張萬蓋迎仙艦，葵卷千旗擁將壇。
顧我從來嗤羽化，飽看仍不負空餐。
青羅千丈拶窗排，玉樹移從海底栽。
夜半偏能延月住，暑深長是挹凉來。
竹君似欠封侯骨，松老難當翰□□。
□□仁皇群玉宴，諸賢一葉拜金杯。
西橋小小似垂虹，十里薰風胯下通。
萬蓋紅粧都不看，壺公立在月明中。
一月那知幾日明，望舒端正對佳晴。
池臺跬步城無禁，縱病何能不動情。
先世栽來四十年，南園魏紫始名傳。
丁香乍翠蘭芬烈，龍腦初開玉色鮮。
可踵蔡家名翰苑，誰誇烏石擅山前。
追思往事渾如昨，食罷無言意惘然。
森森九桂植岩幽，所謂伊人在一洲。
別後道尊君可慕，病餘學廢我堪羞。
雪驚新白傳佳詠，雲□殘黄會晚秋。
多謝聯鑣垂訪意，疎慵猶可誨還不。
中腴外勁介如堅，能伴寒松晚菊鮮。
聞道元城心似鐵，故教持向蛤蜊前。
一秋好處黄葉節，自昔名言不浪傳。
八日登高勝九日，今年不飲便明年。
年來日日候陰晴，渾是耕耘隴上人。
但得鷄豚歡里社，敢將蠱鼠累陶鈞。
三麾一節已難堪，更蒙天恩舘職忝。
居士本來還舊服，叢祠猶復戴華簪。
身微國效將安用，家竊官供祇自慙。
料得清時耕𤱶畝，未應朝夕缺瓶甔。
老來歲月去如流，佳節前期約共遊。
玉露盡驅三伏暑，銀蟾堪□作中秋。
交朋得暇頻相過，身世須忘百不憂。
尚有讀書心未足，寒光憑爲洗雙眸。
四時丹桂年年好，萬歲青娥个个妍。
但看世人生與老，不愁玉兔缺仍圓。
攻侵屬國雪中節，巧趁鴟夷烟際船。
我把清光貯胸次，從教飛轍碧宵緣。
去年八月登高集，今歲依然共此筵。
莫訝霜毛成種種，且欣露蘂已鮮鮮。
小橋擬換香山版，曲岸新成范蠡船。
少年青春還易度，不如來看晚秋天。
人道楊花渾似雪，那知雪不似楊花。
春深解送餘寒去，晝永偏依麗日斜。
點綴樓臺成繪畫，發揮桃李作奢華。
多情不忍輕離別，笑殺飛霙便委沙。
壺山相對自童兒，五十分能蟹井窺。
寄語諸君休憚險，更須脚力驗它時。
雨雪成泥沒膝深，暑風如灼轉難禁。
願開周道平夷砥，更植甘棠蔽芾陰。
少借緇黄多暇力，只捐燕饗有餘金。
當年閩帥留遺跡，來往行人感至今。
仰瞻新像凜清秋，猶带當時體國憂。
聽斷直教心悅服，撫縻端自意誠求。
遂令百世思嚬笑，不但三年絕嘆愁。
甲子一周遺愛在，後來多少踵前脩。
中年早透利名關，坐看孤雲際海還。
晝靜架書偏悅目，秋凉庭樹倍怡顔。
不陪長者終朝誨，那得塵蹤一日閑。
我亦小園初種竹，請君來闖出籬斑。
一別清凉十二秋，仙翁已作九霄遊。
急披龍具壺山麓，來會牛眠蘇嶺頭。
事業直須關宇宙，身名莫使負山丘。
臨分相勉無它語，道學難收歲不留。
七閩徧數刺桐州，自昔賢侯惠愛留。
洛水橋新渾似昨，梅溪人誦不能休。
近來善政稱三最，相繼清名照九秋。
我別十年思一到，不知何日此心酬。
窮山野老腹應便，冕黻朝天袂屢牽。
黄霸擬登三事列，寇恂仍借一朞年。
極知公意山林巒，自是天心鰥寡憐。
顧我閑人鄰邑住，密依仁政亦熙然。
溪山鎮日不離門，一市人家自寂喧。
居士本非爲素隠，小窗端合勝華軒。
同時桃李驚開蚤，晚歲松篁喜獨存。
我最愛山思覓暇，袖琴來聽玉潺湲。
雨後楊花撲藕芽，東君雅興正雄誇。
酴醾疊疊能香玉，蛺蝶紛紛解舞花。
夜暖蟾光初可玩，晝長烏景未應斜。
東湖水滿清明近，來看三分欲拆葩。
草堂南望到無因，遥想芒鞋避暑塵。
六月携家玩泉石，大飛驚見此山人。
簪組虛加病倦身，暮年始羨葛天民。
門前幸有田堪治，旋買漁舠學放綸。
壺公千載嶙峋面，今日開奩滿鏡春。
玉立插□長不老，比之太白更精神。
兩堤已著金絲縷，平岸行看翠羽茵。
春晝漸長無一事，艤舟日日待詩人。
清時自昔有閑人，不獨巢由作外臣。
聖宋每容求退士，名公多得自由身。
年將六十仍衰病，才乏錙銖過忝塵。
若待掛冠年事至，伊誰盡得七旬春。
見雪方知惜早梅，飛英久已入清罍。
青春不覺堂堂至，白髮從教急急催。
守令仁風能遠被，袴襦和氣已先回。
從今野老安田里，擬向新年慶大來。
君憐我已是衰翁，乞與長身小圃中。
不待兒童須遠井，眼前雙紫爛薰風。
千年老幹對壺峰，不數槐庭兩翠龍。
六月薰風騰彩筆，赤瑛蒼璧畫圖供。
肺熱仍當六月間，文園多病正求安。
何人乞與黄金掌，玉屑清秋露作團。
誦君盈軸三山詠，喚起前回二紀遊。
老我無因重一到，時將佳句洗昏眸。
六年作意觀仙鯉，未得清閑自在身。
近日孫歸娛膝下，擬拚三日奉高人。
秋聲又向耳邊鳴，轉眼平頭六十人。
最是讀書難久坐，不甘空負百年身。
藤床竹簟稱羸身，獨卧空齋絕點塵。
更有池臺堪却暑，一生清苦愧先人。
先生心事本韜藏，無奈詩名宇宙香。
古柏幹隆宜壑卧，野梅心苦不羹嘗。
百年忽遇中興主，九袠猶煩告老章。
歲晚雪深難出戶，謝篇遥拜德公床。
積雨東湖久不遊，清風忽送瑞香浮。
初疑並咮鸞窺鏡，元是同心友聚頭。
我已收身棲𤱶畝，君看盛事擅閩甌。
從今有月皆佳夕，旋辦輕舠遡碧流。
亭亭玉立謝栽培，却笑凡花雜草萊。
水面不教蜂蝶見，天邊偏引鷺鷗來。
化工豈是誇呈瑞，人意何須豈妄猜。
並秀六房如可信，里中他日又公台。
千竿修碧凈無塵，長伴先生自在身。
萬卷舊書中夜燭，滿懷和氣四時春。
長年潄煉顔如玉，一字推敲句有神。
請踐往時漁艇約，夜深共話兩三人。
海山深處擁旌旗，六十紅顔未是遲。
千里行程中道返，百年心事幾人知。
近家園小堪娛目，插架書多足課兒。
閑看好山忙作吏，主人得計祇緣思。
昔人創業無窮思，張大由來在子孫。
輪奐已成張老室，駟軒行看漢于門。
詩書古訓時時習，孝友家風世世存。
聞道董帷勤課子，不妨遊息有名園。
一年擬待中秋夕，連日頻聞正午雷。
天若有心開玉匣，月應無恨入金罍。
素娥與我元無分，秀句憑君試爲催。
取出團圓盈天璧，不教留在白雲堆。
去年今夕晴還雨，今歲連朝雨忽晴。
不請高人來共看，月華肯十分明。
滄洲荷蓋已先枯，嫩處猶堪酌酒壺。
小舫共遊期到曉，夜深尚可覓寒鱸。
此心無日不風沂，常恐春隨柳絮飛。
才覺迷途先獨復，便於安危作真歸。
生來理欲雖殊本，轉處危微在一機。
同志願言勤諷詠，莫教古瑟至音希。
不杯神觀已陶然，三四蓬壺小有天。
當日流霞唯一盞，却輸玉嫗是真仙。
三年八日登高集，喜趁衰年尚健身。
不爲黄華浮白酒，世間難得是閑人。
聞君欲作三山客，且約先銜九日杯。
莫道隔年方再會，芙蓉恰恰遶湖開。
幽人巧琢紫璠璵，中貯琅玕一尺餘。
怪石嵌岩苔蘚古，坐移衡霍入吾廬。
不到南山逐勝遊，新詩題遍柳公樓。
須驅塵世蚊蝱暑，喚起雲天鵰鶚秋。
醆斝獻酬依未蔭，笑談喧寂間川流。
自憐因病成慵懶，一日那無一日休。
凌晨避暑作清遊，烈日方中悚玉樓。
石刻儼如元祐日，榜題猶带有唐秋。
二三弟姪皆同志，十一賓朋盡勝流。
共侍潘劉兩夫子，夕陽歸路語難休。
不到東平夏又秋，閑居身尚不吾由。
可憐巖上千尋瀑，不似簷前一派流。
不是清高辭好爵，都緣衰病乞閑身。
年來印曆依然在，批上東湖第五春。
昔人爲太守，南物不入囊。
亦有市文集，悔恨不能忘。
所以致平理，閭閻富而康。
泉民困賦役，脫身事舟航。
絕域在何許，羈留動經霜。
南風不堪託，十發五飄揚。
過期不見歸，妻子泣相望。
所得知幾何，舊債未及償。
公家既重征，忍痛如刳腸。
况復吏不仁，低價盡取將。
民財本膏血，舶貨尤可傷。
吾聞坡仙言，犂牛博沉香。
燔牛以祈福，鬼神尚弗享。
安可以人命，緘封壽侯王。
上天不可欺，厥咎必有當。
近年有賢守，永嘉詹事王。
不買一錢物，至今垂耿光。
後來豈無繼，落落難爲常。
祇今逢右史，真節動八方。
江東百萬戶，水旱俱不荒。
明時豈憚黷，實欲重淮陽。
舶使出名門，家傳饒清芳。
玉雪兩相映，酷熱變寒凉。
預聽桐城謠，合浦珠還鄉。
皇天祐我宋，衮衮生巨人。
正學邁賈董，彤庭親選掄。
聲名喧宇宙，勳業見寅亮。
偉哉呂與李，王陳踵經綸。
文章特餘事，德行金玉純。
文靖有雅量，風雲際熙辰。
所以到聖治，唐虞俗再淳。
先生軼前駕，學力欺孟荀。
平生事靖退，墨頭自要津。
群小競狐媚，佳兵媒其身。
挺然出正論，玉色垂大紳。
銀臺凜風駁，世仰鳳與麟。
直道志丘壑，通塗輟樞鈞。
豈爲一己計，寧牧千里民。
泉山號大郡，氓賈甲七閩。
以寬則容姦，急則鰥寡顰。
先生得其道，三年政和均。
孰疾不得醫，孰屈不得伸。
餐藥置左右，砂芹不再陳。
建閣儲六籍，鑿井膏城闉。
巍巍百雉堞，樓櫓俄一新。
海壖亦有學，窮邑增廩囷。
百廢已具舉，一毫不驚塵。
此特以迹言，孰識襟懷春。
下士有一善，不啻連城珍。
斯民有一隠，不啻聞頻呻。
遂令無遠邇，士民盡歸仁。
四海望霖雨，行當趨紫宸。
臯夔踵高躅，豈特諸子倫。
某也未聞道，一官嘗苦辛。
蹉跎二紀餘，抱志幾鬰湮。
得宰山水縣，低頭撫凋貧。
連歲田少收，輸殿不見嗔。
頃年有疑獄，口訥愧誾誾。
高明一垂照，三囚脫死瀕。
繆政了無術，教條每知遵。
罪戾懼不免，薦揚果何因。
感恩方激切，歸轅遽攀輪。
焦桐既蒙盼，壽或柏與椿。
敢不自奮勵，冀陪東閣賓。
三年抱恙多閉門，祇得兩度敲禪扃。
道人問我緣底出，爲送鄉城兩史君。
闤中暑濕如炊甑，山寺陰凉百僧定。
往年過此苦怱怱，今日海山看古鏡。
伊誰一念飯行人，至今規矩猶如新。
可嘆延平小書舍，虛致雩橋風月夜。
人生重五馬，亦須在中州。
若弟虛慕名，不憚南荒陬。
何如貳近郡，責輕俸仍優。
親老可近侍，取廉不嫌求。
勿信他人語，只足企前脩。
我衰又多病，卧家將四秋。
小池有芰荷，遲子來共遊。
作詩送行李，勇返勿悠悠。
二松雖在眼，三徑每興思。
到官未數月，歸袖西風披。
雅志不可屈，凌晨騎難追。
視彼嗜進者，寧能無忸怩。
月湖老居士，勇退世所知。
年未至謝事，一疏攄天墀。
卧家不肯出，八年山水嬉。
秀句滿泉石，無因寄目窺。
見爲我致謝，吾今鬢成絲。
試郡了無術，空餐愧鰥嫠。
行矣還山林，逢人頻寄詩。
黄君真可人，鄉校久推許。
文詞波濤翻，勁氣金石沮。
危言奉大對，考官不敢取。
五十尉南邦，聲名塞漳浦。
閭里喜過從，未聽滄洲雨。
于何舍我去，遊宦大江滸。
吾聞江西民，自昔號貧窶。
邇來公私匱，孰能明取與。
君今佐使長，賢明可進語。
地要連邊淮，洞深要摩撫。
鄭公有成規，士飽始禦侮。
同僚得鄉彥，燈窗飫勤苦。
崇臺共經綸，數郡足機杼。
竱心愛民力，西顧寬當宁。
行行謹勿遲，赤子方仰乳。
平生順天命，渴飲與饑飯。
不能便利趨，俛首榷商販。
隨群謁上官，言語但樸愿。
豈知事迎合，宛轉若藤蔓。
秉心實無它，世俗乃憎怨。
豈期筮仕初，邂逅適素願。
明公行都來，郡政畢已逮。
不惟辱寬假，時亦蒙誘勸。
王事有期程，後我念遲鈍。
公今趨天朝，尚我坐塵坌。
感恩顧未報，送別益增恨。
偉哉佐此邦，聲名不前遜。
專城亦數月，蒙福數十萬。
清介持一律，冰玉不可溷。
從來士大夫，德劭才或困。
豈如明公賢，全美難悉論。
行看廟堂上，相先以名獻。
斐然作詩歌，聊寫意繾綣。
九仙山頭二月春，百花璀璀凝芳辰。
看花未省並驄馬，酌酒况復違佳人。
人人家在赤城裏，五百大士疑前身。
襟懷喜作冰玉相，耳目不染聲色塵。
鯨呿鰲擲擅文傑，撐腹萬卷筆有神。
妙齡卓冠蘭宮士，便合褰裳要路津。
玉堂三事久虛職，憲幕兩載留南閩。
平生避名如避寇，諸公詎肯遺奇珍。
顯親急欲賁泉壤，襆被路馬趨嚴宸。
囊中之方久不試，小試疲瘵蘇斯民。
自慙草木非君味，傾蓋一見情何親。
金篦時爲發膜翳，淡交耐久如荀陳。
懸知後會近可卜，暫時分披仍逡巡。
丈夫萬里耿相望，所要守道全其真。
準擬千鍾澆此恨，却恐爛醉污車茵。
間關萬里遊嶺海，誰知丈夫志有在。
古賢足迹滿四方，豈但青編勤摭采。
胸多聞見益崔嵬，節歷險夷終不改。
山川輝潤認珠玉，草木芬芳瀼蘭茝。
如何識者尚爾稀，呈露炎方越三載。
西風穩送朝天行，高懷皎皎秋俱清。
有親鶴髮要榮養，伉儷不必多爲情。
翺翔一鶚橫空翼，喧啾百鳥息飛鳴。
誰謂山城僻，而居尉秩卑。
地偏聲易著，才鉅職優爲。
學召源流遠，仁隨大小施。
雲龕當日事，即此以爲基。
久叨簪紱裔，初筮帝王州。
祖德期無忝，君恩要力酬。
存心惟敬謹，律己必清脩。
千里書頻寄，重親鬢已秋。
去佐湖陰郡，炎征六十程。
東南疆尚狹，朝暮騎仍輕。
民困恩宜厚，蠻驕隙易生。
廉勤先訓在，遲汝振家聲。
洪都稱大府，上幕得名賢。
事業三千牘，聲名四十年。
民征須力減，酒禁更堪憐。
餘力猶能辦，開塗及濟川。
不見楊夫子，于今歲再逾。
窮經探古聖，執禮邁諸儒。
參月陪高論，西風操別袪。
鍾山容膝地，亦足當吾廬。
杜門三載疑無緣，不似當年在劍川。
衰病可曾同酒琖，俗氛那得和詩篇。
楓宸領袖三千士，蓮幕徊翔十七年。
榮進在公真素定，槎溪嫡派看初傳。
馬蹄千里踏春風，爲愛河陽製錦工。
首重儒宗新像設，不妨特地拜文公。
寶劍韜藏久未伸，天生南浦一文人。
好將玉匣呈巖電，洗出寒光萬丈新。
松竹林中一鉅儒，逢人開口是璣珠。
三年訟簡獄生草，百里刑清鞭用蒲。
直節正當裨黼扆，高情何事憶枌榆。
送公歸後慵回首，尺素西風恐鴈孤。
乃父高皇侍從臣，汝今潜邸牧疲民。
天低日近偏臨照，土曠人稀費撫循。
得暇詩書休釋手，先公法律自治身。
舟來勿寄南方物，只寄平反愜老親。
蓋世功名國子師，青春入覲道方夷。
榮華素定終須有，事業難期便勇爲。
此日清尊同一笑，明朝丹陛聽危詞。
東風總送仙舟去，楊柳江頭謾似絲。
平生行止都無著，恰似孤雲自在閑。
四十餘年倦江浙，二千里外擇溪山。
窮愁元不上雙鬢，秀句僅能窺一班。
與子暫分非久別，西風時節賦刀鐶。
後進無因見老成，一覘風采快平生。
南來幸有同寮契，西去寧無惜別情。
五載官聯親懿德，遠夷君長慕清名。
明時用取真才具，休使詩聲祇自鳴。
美譽清名世所推，南州曾作幾人師。
不遲班鬢登臺省，却喜青雲得路岐。
節義定高東漢士，文章須復董生時。
郡芳非久霑霖雨，且看儒宮習少儀。
延平學術號淵源，端的名師四代傳。
連歲朋來多秀士，一朝歸去兩高賢。
休言道統追千載，但淑人心直幾錢。
見說新侯真好學，弓旌不日定招延。
少年文學已精深，更向周程一派尋。
千里求師寧憚遠，殷勤要識聖賢心。
我恨逢師較已遲，羨君早歲獨先知。
歸時剩把遺書讀，莫道□峰永別離。
華髮蕭然入帝城，如何直道尚迂遲。
從來白璧稱和氏，安得黄金到不疑。
歸騎正須誇疾速，慈顔想見倍歡怡。
人生最是團欒樂，况值薰風荔子時。
還家香稻薦新紅，樂歲佳辰定不空。
綠醑好邀山月飲，紫鱗長與海潮通。
不妨香火尋高士，祇恐經綸欠此翁。
我亦欲歸歸未得，相逢端的是西風。
武陵佳處是桃源，謬說伊誰爲探原。
會得桃花流水意，歸來休向俗人言。
當年好禮一河間，今日躬行倍譽難。
三百威儀皆曲中，胸中冰雪照人寒。
二王聲價重清漳，久合翺翔畫省郎。
再轉哦松人謂屈，一同製錦我師長。
纖毫不擾民懷德，三載寬征惠及商。
此去天庭承雨露，書來須及晚秋凉。
簿領官居小似船，清溪深處隠三年。
才華警敏恢牛刃，行李蕭疎跨鶴仙。
羅渡分携雖有恨，西湖相見豈無緣。
殷勤記取臨岐語，金玉精神更節宣。
太末先生道德尊，朅來閩底佐雄藩。
兩年不作如絃急，千里真成挾纊溫。
南畝但聞農擊壤，列城那得吏敲門。
胸中久藴經綸業，盍上星辰侍紫垣。
奇琛瓌賮滿桐城，中有清冰一段明。
靜室只知心可養，當官底患志難行。
三年兩度承嘉話，百里無因訴別情。
預想山陰溪畔雪，扁舟訪戴定尋盟。
俯視庸流四海空，縱橫萬卷貯胸中。
蘭臺不日看登用，蓮幕三年肯奏功。
松逕未荒心已動，雪舟誰辦興先窮。
帝城春事需春到，詎許□菲褪白紅。
青春初破未容深，趁得清明到武林。
官柳野花供醉矚，版橋山石愜歸心。
長才凜凜恢遊刃，善政優優得理琴。
好去天朝鳴佩玉，海邊童叟謾歌吟。
艾軒門第多諸父，尚想高齋講誦時。
誰道風流今已泯，親篇三復起予詩。
讀書豈但資聞見，窮理方能識重輕。
孔孟格言如日月，更須師友與詳評。
劍津初筮著能名，大府今看佐屬城。
愧我贈行無好語，祇將戒懼與明誠。
往時吾里有師儒，受業窮年鄒魯如。
今日喜君求益友，螢窗共究聖賢書。
贛上貧民最可憐，唯憑令佐予安全。
正人况值爲侯牧，撫字催科審後先。
三年試邑似從軍，救過何心望策勳。
但得當時無愧怍，便知後日有芳芬。
身名莫嘆行將老，學業由來進在勤。
子到長安謹交友，杜門切勿混蕕薰。
積善門逢八十春，慈兄藴德復溫醇。
舊恩未報乾坤大，新渥仍霑雨露勻。
博洽始能爲國計，清忠方不負廷紳。
我今衰病知何用，訪有書來訪海滣。
毓秀方壺應半千，先春二日秩初筵。
澄陂萬頃難同量，野鶴高標不計年。
楚國潔清真有繼，石君孝謹更光前。
久期卓令三公秩，尚借陳蕃別駕賢。
紛若盡隨春卉媚，恬然獨與雪筠堅。
鄙人辱眷尤欽佩，拜壽裁詩佐玉船。
九袠華齡開第一，畫堂瑞氣藹葱葱。
綵花寶勝年年好，綠鬢朱顔歲歲同。
五福誰人如壽考，四時何日不春風。
門闌應笑龍鍾壻，作吏風塵□兩翁。
衛武當年解賦詩，若揮椽筆定應疲。
先生名德都相似，餘事才能更過之。
雲岫圖書供宴坐，滄浪風月足追隨。
久閑精力天教健，更看三爲帝者師。
黄陂不撓已稱賢，况復胸中別有天。
最好誕朝嘉節後，更斟壽酒菊花前。
平生不作南金想，晚歲真成白璧全。
退食琳宮懷補報，壺山早晚祝堯年。
壽酒今年勝去年，綵衣膝下月宮仙。
丈人自有長生訣，子午常朝玉帝前。
一陽初起黄鍾宮，紅日出海光曈矓。
天高地下氣久雺，萬物閉塞如惛懵。
造化環復極則通，天於此時生我公。
公之累世載孝忠，受天問氣和沖融。
聚爲文章發鴻濛，一門二季繼乃翁。
平生濟民願力洪，要令飛走毋罝籠。
出殿大邦眷彌隆，富沙千里無疲癃。
京口移鎮事益叢，流離滿目羅羈窮。
公爲不食摩其躬，溝壑百萬俱恩蒙。
刻身節用財自豐，所至露積民力充。
民方慕公如阜螽，上章力去橫飛鴻。
公以止足厲頹風，其如夏夷望膚功。
晚作一第方簾櫳，頭白丹心尚宸楓。
願公之壽等華嵩，我宋社稷長尊雄。
嗟予小子最倥侗，公安取此不言鬷。
知己之恩大穹窿，當期報效如纖塳。
吟詩勸侑酒一中，愧我才淺難爲工。
三朝十國錫封頻，八袠華齡歲律新。
膝下平分千里月，門中渾作一家春。
已將相業傳諸子，更喜聞孫早有人。
歲挹壺山入壺斝，壽溪衮衮壽杯醇。
一門盛事更誰同，四代班衣八十翁。
有子可傳醫國術，在家還著活人功。
平陽遺愛千年遠，有道新碑百丈豐。
愧我無因陪執紼，祇將雙淚寄西風。
天台雄秀萃方岩，仙骨童時已不凡。
才傑少魁金榜第，年高猶带侍臣銜。
蚤因名節成閑退，晚等薰蕕謝謗讒。
衰老濫稱門下客，有懷無復寄書函。
文價瓊琚重，心期玉雪清。
如何後忠惠，不使累公卿。
宰縣多遺愛，題輿有最聲。
朱幡驚斷裂，悵望上杭城。
早歲功名摘頷毛，盛年丘腹壯心豪。
寧知天上台躔貴，不換山中處士高。
滿架詩書供夜話，一園花柳送春醪。
年開八袠誠何憾，無奈親姻自慘騷。
闕下家聲世所宗，九侯珪組疊仍重。
清風直節千尋聳，洪度澄陂萬頃容。
教子辛勤方折桂，爲官清退謾哦松。
活人未遂平生志，揮涕俄驚四尺封。
艾軒今有幾門人，盛德如公復喪淪。
蚤歲文名喧米廩，莫年祿秩竟朱輪。
閭閻方頌循良政，臺閣猶傳剴切陳。
擬俟垂車隨賀客，如何永別淚沾巾。
近來不得海陽書，但見諸公論薦渠。
四十二年成夭閼，慈兄豈是澤無餘。
版輿當日到莆陽，盛事于今語未央。
教子延師如學校，揮金提路作康莊。
已登椿柏七旬算，終錫花釵九樹妝。
懿行在人今已矣，西風笳鼓助凄凉。
使軺三度破胡塵，祇爲忠謀不爲身。
後輩金繒能不吝，却嗤木强是前人。
半生與士共饑寒，百萬渾將一擲看。
四十世官持簜節，活人無數奉親歡。
淮南草木舊知名，胡騎應愁水偃成。
自是人豪長不死，如何腸斷些歌聲。
璧水聲名冠上遊，蚤年絳帳向荆州。
平生夢寐無塵土，壯歲雍容拜冕旒。
共擬一麟爲國瑞，俄驚五馬作仙遊。
貞元曾是同朝士，忍見丹旌葬壟丘。
厚重公清譽藹然，人言端似楚公賢。
爲官不取橫科勢，佐郡何妨二十年。
徐邈介通常不變，陽城撫字已先傳。
雙旌原上行人泣，况是交親淚迸泉。
蚤得師儒賞識深，明時碩輔盡知音。
惠周南海交麾節，疏上中臺襆被扆。
七袠正宜遊桂圃，五言何遽些梅林。
鄰鄉父老同垂淚，兩縣甘棠蔽芾陰。
孝友生來閭里推，外家雙闕蚤知師。
歷官惠愛今龔遂，律己廉隅古伯夷。
四郡聲稱如昨日，十年閑退未衰時。
老成德望嗟難繼，笳鼓原頭淚滿頤。
蚤歲收科耀里閭，家傳祖訓是詩書。
棠陰尚使民思惠，典計能令國有儲。
九列簉班嗟已晚，十連奏最召方初。
輀車想過桐鄉道，幾許鰥嫠淚灑裾。
草堂種玉在長身，黌舍蜚聲四十春。
佐府經綸堪活國，凌雲詞賦舊驚人。
官聯僅與馮唐伍，壽考還臻絳老鄰。
弱冠相知今白髮，西門祖送淚沾巾。
笄年踰十便孀居，苦教孤兒共瘁劬。
咸嘆鄒公如令子，不知冀缺是賢夫。
貧能守志人難及，養不酬心世所吁。
我詠國風長大息，共姜誰謂在今無。
紹興宣諭一忠臣，爲慕名門遂作嬪。
慈訓由來承乃父，清規每解助良人。
山中急辦瞻塋舍，囊裏曾無過□珍。
丹旐翻飛人嘆息，諸孫祖送盡簪紳。
策足膠庠上，收科弱冠中。
清文彌蓋壤，勁氣折王公。
政術硎鋒穎，文章武事雄。
輕財緣嗜義，已矣古人風。
鴞鷙天生異，鵬摶世擬遥。
軺麾三錫命，省監兩登朝。
報國丹心皦，浮生兩鬢凋。
受恩知幾士，雨泣楚魂招。
籍甚金張世，歸歟王謝賢。
絲蘿能幾日，松柏早千年。
誼重不再辱，身輕得自憐。
平生不朽事，看付殺青傳。
遠出無雙裔，來嬪第一家。
兒時憂患集，婦道敬恭加。
伉儷終身義，凄凉十歲華。
夫賢仍子幼，閭里可勝嗟。
前輩凋零盡，如何到月湖。
壯圖終未展，正論老尤孤。
兩忝官聯舊，常蒙朋友呼。
忽聞郎宿霣，衰淚倍沾鬢。
長樂與家鄰，安輿來往頻。
詩方貽五字，訃祇隔三晨。
事業傳賢嗣，鄉閭失善人。
薰風丹荔熟，追感一沾巾。
文脈紹雲龕，儒酸味轉甘。
一官人謂晚，三邑政無慚。
身健歸何早，孤賢道飽參。
淵明生自祭，揮淚聽佳談。
蚤出勳名裔，中年歷險巇。
事姑追孝婦，教子作儒師。
獄爲平反喜，金緣賑貸施。
魚軒歸去後，兩郡幾人悲。
昔在三山日，曾升孟母堂。
官寮同令子，箴訓出幽房。
盛擬雙封國，俄驚一奠觴。
新阡緣孝感，揮涕望高岡。
孝友根天性，生平禮法循。
躬行皆古道，胸次鎮陽春。
南國猶歌袴，中朝謾曳紳。
最傷清苦節，海內幾何人。
漢代推循吏，周邦重魯儒。
庭中無滯訟，身後有遺書。
生爲忘家窘，形因治郡癯。
天人同一理，好惡不應殊。
公來當赤立，節用以爲餘。
垂橐無金帛，窮閻有袴襦。
杜門蒙枉顧，易簀阻前趨。
忍見歸雙旐，傷心豈獨莆。
子雲新著述，伯起舊家聲。
孝友全天賦，文章與性成。
平津期究業，疏傅已傳名。
獨恨門闌士，無因泣絳旍。
中原文獻舊，四世煒相傳。
節操生來異，勳名晚更全。
方哦衛武什，遽止太丘年。
竟鬰經綸志，蒼黔敢扣天。
先世論交舊，于今六十年。
誤蒙摛薦牘，深嘆伏蒲篇。
迅召辭何數，遺忠秘莫傳。
空餘華髮像，雨泣拜貂蟬。
華族三台燁，名門八桂芳。
才雖凌賈誼，官不至馮唐。
晚歲逢奇蹇，平生只直方。
青春陪笑語，一慟鬢成霜。
作邑古循吏，于今鮮與儔。
有生持正直，不變是寬柔。
食淡親常喜，官貧俸莫酬。
嘗寮吾有愧，執綍淚交流。
凡厥女子，號爲無知。
十年不字，遲歸有時。
正節必守，淑行懼虧。
孰謂君子，身不自持。
不艮其背，顧朵其頤。
自鬻苟售，寧不忸怩。
莫答盛意，聊贈鄙詞。
先生之道，得天之全。
氣剛以和，如四時然。
功在王室，惠留於泉。
不怒而教，惡遏善遷。
爲政以德，信哉格言。
先生之逝，四十三年。
有廟有祠，民奉益虔。
紫帽可礪，清名不騫。
貌溫而嚴，德剛而粹。
春融秋肅，淵澄岳峙。
道光二程，識高百氏。
生遇明時，進難退易。
天假之間，斯文大備。
偉哉夫子，教垂萬禩。
貌之癯有顔之樂，氣之剛得軻之養。
以身任道，老而益壯。
仰止朱門，孰出其上。
穀城巖穴似飛來，十里湖光鏡面開。
夜雨松窗僧榻靜，秋風柳岸釣船回。
尋幽便扣生雲洞，乘興還登呼月臺。
每對西湖吟咏處，令人偏憶故山梅。
藍水秋來八九月，芒花山瘴一齊發。
時人信巫紙多燒，病不求醫命自活。
君自成龍我成道。
人間閑日月，春後乍晴陰。
半夜雨聲急，一谿流水深。
鳥啼花自發，詩就客能吟。
短策西湖路，幽芳信意尋。
老去情懷怕別離，年來不作送行詩。
人前舉似終難信，問着垂楊便可知。
人緣白石溯清谿，手剝蒼苔認舊題。
春色滿山歸不去，拆桐花裏畫眉啼。
插花吹笛兩山中，桃李尊前日日同。
待得馬頭飛絮滿，更來沽酒看殘紅。
萬枝松裏一篝鐙，知是山房第幾層。
靜夜數聲清磬響，上方應有誦經僧。
青銅留着布囊中，去謁人間小卧龍。
久欲共君謀一醉，有錢却又不相逢。
新分菊本自鉏山，手縛枯藤作矮闌。
比似著書空用力，種花猶得一年看。
二十年前欲住山，不禁寂寞掩柴關。
如今寂寞禁當得，欲掩柴關又却難。
啄黍黄雞沒骨肥，繞籬綠橘綴枝垂。
新釀酒，旋裁衣，正是昏男嫁女時。
少婦挼藍旋染裙，大兒敲葛自漿巾。
新摘摘，笑欣欣，相喚相呼看賽神。
雪後騎馿行步遲，孤山何似灞橋時。
近來行輩無和靖，見說梅花不要詩。
蔡嶺桑麻地，曹家桃李莊。
谿流春水滑，梅度晚風香。
竹屋解留客，筍輿休俶裝。
平生看花法，不學蜜蜂忙。
小艇沿湖看雪飛，正當騎馬蹋春時。
是誰乞與楊花舞，先占東風一月期。
開門遣蠻童，買花供銅佛。
春風隨花來，爲我一披拂。
風和花氣清，下簾休放出。
回施佛因果，供此老詩骨。
點鐙酌春酒，襞紙題小詩。
讀盡列仙傳，引調學語兒。
自飲復自笑，不覺春漏遲。
且了今日事，明日還任之。
杜鵑休忉忉，布穀休聒聒。
無田不須耕，無家自能活。
行藏莫非時，造化安可奪。
更放心地寬，出門行路闊。
乘興行新路，凝情獨老翁。
馬蹄春草上，人影夕陽中。
飛絮沿湖白，殘花染浪紅。
晚歸雲氣合，雙槳破空濛。
江南春盡尚春寒，添盡征衣獨掩關。
日暮酒醒聞謝豹，所歡多在水雲間。
征帆一似白鷗輕，起揭船篷看曉晴。
梅子着花霜壓岸，自披風帽過臨平。
古廟依喬木，開門對淺沙。
短籬紅槿樹，深徑碧苔花。
屋破香煙濕，庭空日脚斜。
山寒無賽鼓，鳴噪集神鴉。
山路荒涼出小亭，土牆斑駁带枯藤。
欹斜古殿三尊佛，黯澹寒篝一點鐙。
碣石半磨天寶字，禪房空老政和僧。
頭陀禮拜迎人說，門外浮屠欠兩層。
結屋離黄道，開門對白沙。
一莊千古月，三徑四時花。
客至旋沽酒，身閑自煮茶。
相聞蟲鳥外，不復聽喧譁。
旋買扁舟載一翁，片帆吹下夕陽東。
西風欲織江頭錦，催染秋林葉葉紅。
庭草銜秋自短長，悲蛩傳響答寒螿。
豆花似解通鄰好，引蔓殷勤遠過牆。
獨客飄然物外遊，江南江北總宜秋。
芭蕉昨夜緣何事，和雨和風作許愁。
廟自何年立，門深晝不扃。
寒藤扶壞壁，秋草带疏櫺。
谿接東西碧，山分遠近青。
老巫逢客至，謾說有神靈。
膩玉肌膚碧玉房，纍纍波面趁紅芳。
坐忘佛土三生夢，來結人間一夏涼。
青子綻時仙掌濕，綠包分處蜜脾香。
尊前笑摘酬風露，猶記西湖古柳傍。
獨展羅衾無夢成，寶香熏徹轉愁生。
癡心不願郎思妾，只願郎今厭客情。
風竹蕭蕭淡月明，孤眠真箇可憐生。
不知昨夜相思夢，去到伊行是幾更。
數聲新鴈夜初長，曉起開門衣袂涼。
籬菊褪黄秋興嬾，瓦溝財試一痕霜。
江頭風葉舞低回，催得濃雲頃刻開。
萬里碧天紅日晚，數聲新鴈送寒來。
毋自欺齋清更嚴，齋中人物斗之南。
七朝宰相得瞻仰，四海詩人交笑談。
古調喜聽琴再弄，深杯休惜酒重添。
玉堂今夜無宣喚，且與江湖作小參。
曉上籃輿出寶坊，野塘山路盡春光。
試穿松影登平陸，已覺鍾聲在上方。
草色谿流高下碧，菜花楊柳淺深黄。
杖藜切莫匆匆去，有伴行春不要忙。
曉策烏藤上育王，入山隨處得徜徉。
碑頭龍護先皇字，塔下魚懸外國香。
徧謁禪房嘗苦茗，閑聽社媼說豪光。
山深日短行難盡，僧遣頭陀辦客牀。
清波門外放船時，盡日輕寒戀客衣。
花下笑聲人共語，柳邊檣影燕初飛。
曉風不定棠梨瘦，夜雨相連薺麥肥。
最憶故山春更好，夜來先遣夢魂歸。
浮利浮名心已灰，三間茅屋白雲堆。
先生自釀松精酒，侍女能持藤癭杯。
養鹿曉隨原草去，放猿時摘野花來。
近聞身口渾無累，槲葉黄菁繞宅栽。
精藍遊歷地，景物自情親。
鶴引登山客，僧迎禮塔人。
名花千佛供，喬木萬夫身。
碑刻東坡作，重來爲拂塵。
韶光催去太無情，祇爲東君去住輕。
雖欲遲留芳草夢，如何禁得杜鵑聲。
桐花快落春風老，梅子微酸晚雨晴。
從此嬉遊時節少，不須日日報詩成。
乍晴沙路軟於塵，新着芒鞋更可人。
誰道秋山不宜客，桂花多處勝行春。
秋來高處不宜登，閑却西樓最上層。
讀罷黄庭窗戶晚，自敲清磬上香鐙。
寂寞梁朝寺，深廊十數閒。
碑存知殿古，香冷覺僧殘。
斷岸舟橫浦，平坡樹補山。
休文如好在，依舊带圍寬。
小立晴江上，潮生落照邊。
晚花低映水，春草暗迷煙。
燕子飛官驛，鷗羣引客船。
關情南浦別，相對獨依然。
一枕新涼供醉眠，覺來風物已淒然。
山雲带雨重重合，宮樹鳴秋葉葉顛。
滿進一杯酬好節，休看兩鬢換流年。
雙星回施癡兒等，容我長齋繡佛前。
荆棘叢中數點春，春雲態度月精神。
依然竹屋茅簷下，靚女盈盈不嫁人。
人事日紛紛，不知春已分。
問梅成綠葉，看杏落紅雲。
燕向晴空語，蛙從夜靜聞。
感時傷老大，孤坐對鑪熏。
浮利浮名輓不來，故山歸去恰春回。
馬蘭旋摘和菘煮，枸杞新生傍菊栽。
庭樹夜留山鳥宿，洞門早爲野雲開。
明年我亦天台寺，相伴芒鞋蹋古苔。
家住清江江上村，江雲山影自平分。
幾回早起開門看，不見青山見白雲。
慶娘顰翠眉，春瘦怯羅衣。
笑問采花蝶，如何成對飛。
湘湘未識羞，獨坐抱箜篌。
貪學耆婆舞，擡身拜部頭。
雲浮江雨暗，獨客苦淹留。
白髮羞明鏡，青山對小樓。
酒功書下下，心事付悠悠。
安得并州翦，從頭翦斷愁。
漾漾池塘碧染衣，陰陰草樹綠成圍。
江村寂寞春歸後，一點楊花不見飛。
綠髮仙人山澤癯，出遊入息幾曾拘。
種花甚少四時有，諫草不多千古無。
閲世眼高磨日月，好賢名重滿江湖。
行藏到得無心處，鐘鼎山林豈異塗。
蝸角蠅頭總是虛，何須留戀市朝居。
老於親戚情當密，貧與公卿分合疏。
小澗草荒元種菊，故山塵滿舊抄書。
幾時歸去重料理，嘯月眠雲得自如。
醉眼橫斜看菊枝，又成客裏過佳期。
去年行路猶持酒，今日登高嬾賦詩。
老淚怕從衣袖見，閑情但有帽簷知。
阿髯故國才歸得，歲歲須來舉一巵。
將身托戰爭，世事百無情。
相對生離別，渾如落葉輕。
辭家出戍邊，北望隔青煙。
怕作沙場夢，秋宵不敢眠。
佛屋欹斜老翠微，小軒猶記昔遊時。
江雲带雨凉生竹，野水迎潮暗入籬。
門外風波僧自識，山中朝莫客曾知。
眼明素壁關情久，十載財能寫此詩。
積雨才收雲盡歸，長空一色碧琉璃。
日移簾影臨書案，風颭缾花落研池。
巢燕學飛猶戀母，籠鷄得食旋呼兒。
眼看景物關情甚，喜爲新晴賦此詩。
蕭寺經行無盡情，倚闌長是眼增明。
谿因宿雨十分急，山爲凝寒一味清。
竹外飛花隨晚吹，樹頭幽鳥試春聲。
重來又是明年事，臨出門猶款款行。
一曲澄江兩派分，滿山脩竹綠齊雲。
矮窗風月侵帆腹，小徑煙霞隠屐痕。
白鷺夜依花影宿，清猨時共艣聲聞。
主人與客心如水，同倚闌干得細論。
高閣臨江可契心，興來時得一登臨。
山雲浦樹重重合，野水汀蒲日日深。
鴉背夕陽供晚哺，蟬迎涼吹試秋吟。
倚闌盡見諸峰出，如對風流李翰林。
一官難換北山薇，結屋栽花度四時。
果熟不妨禽摘盡，酒香惟恐客來遲。
小蘋低唱花間曲，阿廣高吟李下詩。
客久辦心分半隠，尚嫌風骨欠仙姿。
盡將家具載輕舟，來往長江春復秋。
三世兒孫居柁尾，四方知識會沙頭。
老翁曉起占風信，少婦晨粧照水流。
自笑此生漂泊甚，愛渠生理付浮悠。
門前流水碧粼粼，歲晚歸來亦可人。
梅欲開時多是雨，草財生處便成春。
嬌兒對面兩癡絕，老子關情一欠伸。
快洗竹篘篘濁酒，舉杯先爲洗京塵。
西湖春二月，結客少年遊。
駿馬黄金勒，長身紫綺裘。
愛花論擔買，嗜酒滿船浮。
兩載緣何事，台州又越州。
長安市上僦樓居，閑裏身心儘自如。
十日雨聲春對酒，一窗鐙影夜觀書。
茶經未展愁先醒，藥錄才看病已除。
所欠短簷晴景好，拆桐花月共扶疏。
蕭蕭春夜雨，有客渡江來。
世事攢眉說，鄉談信口開。
晚肴供苦筍，時果薦青梅。
甚欲澆離恨，呼鐙撥酒醅。
料峭東風破客衣，春寒不比臘前時。
絕憐牆角櫻桃樹，全似梅花雪後枝。
鯨海中流地，龍峰小洞天。
亭高先得月，樹老久忘年。
大士居鄰境，閑僧指便船。
若爲風浪息，更結補陀緣。
樓頭上馬苦匆匆，百計相留無計從。
正好看花郎却去，江邊春色爲誰濃。
天涯海角水雲寬，人在吳頭楚尾間。
彈徹箜篌難寄恨，海棠庭院獨凭闌。
深院沈沈照落暉，寶香熏徹舊時衣。
一春行樂誰爲伴，羞見花前蛺蝶飛。
鬭草歸來上玉階，香塵微涴合歡鞋。
全籌贏得無人賞，依舊春愁自滿懷。
輕煙終日鎖樓臺，細雨絲絲半濕苔。
杜宇一聲青嶂外，谿流時送落花來。
葉葉東風吹客衣，昌安寺裏晚遊時。
欹斜竹屋羲之宅，磨滅經幢率府碑。
佛化是誰留實相，鵝亡猶自見方池。
逢僧小作煎茶供，略問源流笑不知。
江上凝冰約水痕，門前殘雪綴谿雲。
杖藜獨立梅梢月，成就清寒到十分。
亂花飛絮趁長髯，來訪西湖竹裏庵。
行盡白雲三十里，詩人又在白雲南。
乘興尋僧入翠微，山中無限野薔薇。
主人不見從誰賞，折得繁枝自插歸。
淺碧池塘連路口，淡黄楊柳護簷牙。
舊時歲歲春風裏，長見君王出看花。
竹影參差臨斷岸，花陰歷寂浸清流。
遊人難到闌干角，盡日垂楊蓋御舟。
淡黄越紙打殘碑，盡是先皇御賜詩。
白髮內人和淚讀，爲曾親見寫詩時。
落盡桐花春已休，過牆新竹籜初抽。
山行步步黄泥滑，小立谿橋聽雨鳩。
捲地東風晚更狂，櫻桃吹子落泥牆。
谿雲自爲催詩黑，忙殺條桑窈窕娘。
老無閑事上雙眉，問着窮通盡不知。
兩鶴忽飛因客到，一牛方病得妻醫。
案頭幾卷陰功錄，壁上諸家勸世詩。
見說今年公八十，鬢邊財有數莖絲。
跨馬登長路，聞鷄度遠關。
水光斜漾月，雲影倒薶山。
人迹霜橋外，禽聲煙樹間。
自慙林下客，清夢未曾還。
荒林依約舊山門，秋草離離故迹存。
雙瀑有聲傳宿雨，一龕無地住閑雲。
蝸沿壞壁丹青古，龜負殘碑字畫昏。
三歎廢興誰可問，亂鴉鳴噪自成羣。
日出移船日又斜，蘆根時復見人家。
水鄉占得秋多少，岸岸紅雲是蓼花。
老翁八十鬢如絲，手縛黄蘆作短籬。
勸客莫嗔無凳坐，去年今日是流移。
老來渾不愛春遊，來對蘭亭爛熳秋。
亭下水非當日曲，山前竹似舊時脩。
二三客子因懷古，八百餘年續勝流。
試與山靈論往事，不知還肯點頭不。
幙府歸來赴調時，清聲籍籍滿京師。
真如白璧藏奇石，判得黄金博斷碑。
借宅先尋籠鶴地，買盆權作養魚池。
客中高致猶如此，明日還山樂可知。
地勝秋清人欲仙，倚闌時節月初圓。
不知寺在煙霞表，但覺身臨星斗邊。
寶墨舊歸天上去，高名今向世間傳。
登臨莫作匆匆會，去後重來又幾年。
萬壑千巖非浪聞，十峰雙澗不須論。
袈裟旋化空王服，宮殿曾招帝子魂。
山向馬頭回禹穴，谿分燕尾入雲門。
秋行既了登臨願，草草題詩對綠尊。
羣玉堂前春晝陰，主人領客步清深。
上方圖畫無真贋，東壁詩書有古今。
手轉玉璣看測日，指揮金井試爲霖。
山翁不作蓬萊夢，但願時來洗此心。
長憶兒時二老傍，元正歲歲有風光。
攙先禮數修人事，着好衣裳侍酒觴。
回首不堪追日月，感情空歎換星霜。
尚期我老如親老，却看兒童作節忙。
獨守空庭日欲晡，滿斟濁酒不須沽。
白頭兄弟三年別，青眼交遊一字無。
醉看葵榴懷舊事，饞思櫻笋夢吾廬。
向時癡絕今愁絕，自讀離騷些老夫。
見說番昜有老程，與人懷抱亦分明。
一千里外未識面，二十年間長慕名。
因聽酒邊談舊事，便從客裏定交情。
他時我老君猶健，海內重逢即弟兄。
二月寒猶在，春雲濕未開。
灑窗終夜雨，發軔數聲雷。
薺麥綠生腦，棠梨紅拆腮。
西湖花事動，從此日裴回。
天柱峰高逼太清，靈巖端足擅高名。
人間有石皆奴僕，天下無山可弟兄。
樵徑雪深多虎迹，清谿風暖盡猿聲。
客身元是山林種，見此如何不動情。
小屏相對兩眉攢，長夜迢迢不肯殘。
鼠向鐙前窺坐卧，人從夢裏說悲歡。
故山無計行秋晚，客路從誰守歲寒。
留得濁醪相慰藉，酒腸猶喜十分寬。
別君三見鴈南飛，夢裏相逢覺又非。
書去不知何日到，人來先問幾時歸。
正堪鐙火親書卷，莫遣塵埃染客衣。
二老倚門知已久，交情於此亦依依。
自小在行伍，得官因用兵。
籌邊頭髮豎，入陣骨毛輕。
戰馬惜如命，寶刀都有名。
酒酣常駡坐，嫌客話昇平。
吳楚新岐路，江湖舊散人。
放船來古縣，沽酒供閑身。
花卸一村雨，鳥啼千樹春。
野塘風捲地，無復見芳塵。
古縣滄浪外，精藍縹渺間。
木枯曾閲世，龍老解分山。
鳥道秋迷跡，禪房晝掩關。
詩成遊子去，流水自潺潺。
夜宿曹娥浦，停舟是幾更。
聞鐘知寺近，聽艣信潮生。
風向沙頭起，天從柁尾明。
夢回無意緒，兩岸杜鵑聲。
玉函香骨老雲根，占斷孤山水月村。
薦菊泉清涵竹影，種梅地冷带苔痕。
生前已自全名節，身後從誰問子孫。
惟是年年寒食日，遊人來與酹清尊。
一带青山欲盡頭，精藍深處着危樓。
下無餘地容車馬，上有重簷接斗牛。
鴉落野田長趁晚，鴈沉煙渚最宜秋。
江南好景從來少，北望空多故國愁。
江亭如倚釣魚磯，面面雲簷勢欲飛。
西望汀洲依白鷺，東連巷陌接烏衣。
六朝更代人何在，千古興亡事總非。
客子獨憐風景好，倚闌長是欲忘歸。
獨載詩書趁野航，自憐漂泊度時光。
殘年準擬登牛首，連夜勿忙過馬當。
古廟荒寒江浸影，斷崖凄慘石凝霜。
壯懷未分甘衰老，回首長淮恨更長。
相逢便拜十年兄，自此交遊得盡情。
草紙抄書傳遁甲，竹筩沽酒命添丁。
他時結屋期來往，今日登門隔死生。
從此苕溪明月夜，小舟不復爲君停。
霍地春歸喚不譍，客中容易鬢星星。
漫山風雨櫻桃紫，繞屋煙雲薜荔青。
姑惡恨誰能自苦，子規催客厭人聽。
閉門獨坐難拋酒，生怕離愁到短屏。
蕭蕭高塚占雲根，故老相傳太白墳。
白骨定隨風月冷，青山長共姓名存。
平生出處猶如見，一死浮沈異所聞。
客子開元書記後，故來澆酒些清魂。
自從清曉至黄昏，閒坐閒眠深閉門。
猶子雨中來息擔，老夫鐙下起開樽。
故山墳墓何人守，舊宅園亭幾處存。
問答恍然如隔世，若非沈醉定消魂。
忠言歷歷未曾行，盡載圖書出帝城。
餘子但知才可忌，先生當以去爲榮。
門闌竹石關心久，部曲谿山照眼明。
長嘯歸歟莫怊悵，浙江風定自潮平。
小窗兀兀守更殘，案上詩書亦嬾觀。
頻翦燭花聽夜雨，盡垂簾影隔春寒。
破除夢幻從頭了，安置身心向下看。
老子靜中消日月，全然不似客長安。
萬縷千絲拂水濱，盡催飛絮送殘春。
風前輕薄佳人命，天外飄零宕子身。
繞路鋪時成素毯，就泥沾處襯芳塵。
江頭雨過遺蹤盡，留得柔條折贈人。
南北山頭多墓田，清明祭掃各紛然。
紙灰飛作白胡蜨，淚血染成紅杜鵑。
日落狐狸眠冢上，夜歸兒女笑鐙前。
人生有酒須當醉，一滴何曾到九泉。
老去無心世事輕，但從景物略關情。
曉看鴈陣驚秋晚，夜聽鶴聲知月明。
石鼎煮茶論水品，土牆題字記花名。
出門更自有真樂，閒向通衢穩步行。
籃輿破曉入山家，獨木橋低小徑斜。
屋角盡懸牛蒡菜，籬根多發馬蘭花。
主人一笑先呼酒，勸客三杯便當茶。
我已經年無此樂，爲憐身久在京華。
靈鷲名山萬古名，幾回無事繞廊行。
殿前流水晴猶急，塔上春雲晚自生。
鶴傍經牀聽梵語，鳥窺齋鉢候鍾聲。
我來借得團蒲坐，歸去閒眠夢亦清。
垂頭終日坐當門，兩臂蒼龍隠墨紋。
笑撚白須傳陣法，手攤黄紙說君恩。
中年主帥皆爲鬼，晚歲虞兵見領軍。
每勸兒孫學刀箭，解衣教看舊瘢痕。
明滅孤鐙縹緲香，沈沈更漏隔宮牆。
秋風倦客家千里，夜雨懷人天一方。
世事從他多鉏鋙，生涯如我亦淒涼。
亟須喚酒消長夜，休夢黄華繞澗傍。
投老纔營一把茅，前臨官路後林坳。
最宜雞犬無鄰舍，好放牛羊有近郊。
春韮採來勝市食，秋鱸留取續山肴。
吾廬誰道難尋覓，古樹排門盡鵲巢。
笑携雞犬入城居，無復游從歎闊疏。
河水通船堪載酒，桐陰近屋可脩書。
飯香休憶辛田米，羹美何慙丙穴魚。
我亦買山湖上住，效芹時擬貢園蔬。
西出吳門步屧輕，浮屠喚客入山行。
石從試劍何年裂，池自通泉盡日平。
煙徑遠傳僧磬響，雲龕深鎖佛燈明。
移舟更宿楓橋寺，要聽疎鍾半夜鳴。
山擁中流翠作堆，四圍竹樹鬰崔嵬。
殿前雲向簷牙出，門外潮從海口來。
乞食僧歸齋鼓動，打碑人去渡船開。
焦公羽化將名迹，付與瞿曇亦壯哉。
千尺懸崖巨浪撞，危亭高峙對微茫。
遠峰凝黛雙蛾澹，流水連雲一带長。
日落江容難可盡，天寒山色不成妝。
停舟欲試登臨眼，北望青煙欲斷腸。
宋祖高臺山上頭，三閒破屋蔽層丘。
離離荒草迷行殿，漠漠寒沙擁故洲。
塔影遠招孤客恨，江聲長替古人愁。
題詩自舊知多少，清絕難磨許郢州。
倦游華髮冷蕭騷，長夏來登三峽橋。
山吐溼雲何日盡，溪流凍雪幾時消。
陸公泉在猶堪汲，五老峰高不易招。
客子倚欄思羽化，未仙衣袂已飄飄。
勝地從來迹易陳，東坡日月久尤新。
小橋曾壓歸時雪，老柳長摇別後春。
城郭寥寥懷獨鶴，江山歷歷見斯人。
客生較晚空惆悵，夢想陳潘結舊隣。
老竹平分當建瓴，小樓從此擅高名。
地連雲堞登臨穩，欄俯晴江夢寐清。
一記自能追正始，三閒誰與續咸平。
濤音日日煙中落，依約焚香讀易聲。
蕭然一室坐清虛，又見西風到客居。
老去身心便嬾惰，人來情意任親疎。
從僧借地秋移菊，與佛分鐙夜讀書。
幽事復爲行計奪，去留端的合何如。
小樓終日脫冠巾，白髮蕭疎不受塵。
雖是客身猶足樂，苦無世累未爲貧。
家書遠寄憑游子，邸報頻看念故人。
自歎此心清似水，爲他閒事惱天真。
自在嬉遊徧四方，不曾孤負獨春光。
醉眠芳草衣裳冷，笑嚼名花齒頰香。
既是煙霞令久任，豈應風月斷來章。
故人尚有閒情不，相伴湖邊舉一觴。
詩境園林萬柳閒，四圍秋草带愁顔。
樓臺寂寞鼠成穴，巖石崔嵬蚊負山。
三徑昔嫌前輩窄，一區今欠此翁閒。
客來莫怪匆匆去，萬感催人鬢易斑。
小泊囊山古化城，山林端足擅高名。
樓臺影外秋風老，鍾磬聲中夜氣清。
客子情懷宜淡薄，主人言語亦分明。
只應海月堂前境，從此江湖有夢成。
望詩十步九回頭，目斷江山望未休。
所幸臨行曾舉似，僅能記憶可遮羞。
碧雲漏日村村雨，紅樹吟風葉葉秋。
不見夜光生歇處，客身却恨欠遲留。
門徑蕭然獨自居，入無給侍出無車。
江湖故舊音塵絕，里巷游從酒盞疎。
豪舉已拋三尺劍，神交惟有一牀書。
吾兄白髮家空谷，歲晚燈前最憶渠。
破屋三間書五車，一翁醉髮老髿髿。
蕭牆甚窄難栽竹，草地雖平不種花。
井淺自能供日用，樓高誰怕被雲遮。
過門人問何人住，題扇橋西百姓家。
面皮如鐵鬢如絲，依舊粗豪似向時。
嗜酒更拚三日醉，看花因費一春詩。
生前富貴誰能必，身後聲名我不知。
且趁酴醾對醽醁，共來相與一伸眉。
漂泊南州又過年，恰如杜子客鄜川。
酒堪度日難爲醉，詩怕傷時未可傳。
店舍無煙兵火後，街坊有月試燈前。
荒涼古驛聞吹笛，老淚縱橫落枕邊。
行遍千山復萬山，不應蜀道若爲難。
數莖髮向殊方白，一寸心從故國丹。
弓軟臂無三斗力，杯深量欠十分寬。
粗豪到了非吾事，只盍家居度歲寒。
憂世心勞鬢易斑，笑顰還與世相關。
秋霜烈日君臣際，和氣春風母子閒。
學道期傳千載統，獻言先辦一生閒。
堂堂仰止人何在，獨有名如不動山。
念念思歸身欲翰，舊題無暇徧尋看。
故人盡入黄泉路，遠客空登烏石山。
休起癡心乘九鯉，莫勞病眼望三韓。
神仙未必知吾事，道在何妨兩鬢斑。
封章字少納忠多，袖疏前陳無柰何。
但得中天行日月，不愁平地起風波。
臺官論罪終投筆，山賊聞名亦倒戈。
惆悵脊梁如鐵硬，天胡忍使閟山河。
亭在唐賢好句中，闌干六曲盡春風。
不知脚下是官府，但見面前如渚宮。
江水逢潮音激切，山雲因雨思溟濛。
主人雅興居詩外，花影琴聲事事工。
自從閩嶠至延平，試問歸塗第幾程。
人向煙嵐深處出，鳥依雲樹密邊鳴。
潤沾破屐春泥滑，寒入征衫曉雨晴。
多謝山家插楊柳，報儂今日是清明。
九鼎重安國勢牢，功名易辦謗難逃。
手扶日月掃雲霧，身向江湖直羽毛。
雪錦詩成如讖兆，金縢書啟見勤勞。
紛紛論定知忠定，不負朝廷兩字褒。
冉冉日將莫，蕭蕭秋欲殘。
浮雲低閣雨，宿靄密藏山。
扇覺輕蒲重，衣嫌細葛單。
更交一寒暑，精進獨衰顔。
古井梧桐老，平田䆉稏收。
鷄豚百里社，砧杵十分秋。
乾鵲催歸興，寒蟬喚客愁。
銜杯憶霜蟹，沙尾暮停舟。
僧閒甘寂寞，寺古絕紛華。
鳥摘過牆棗，猿爭守樹樝。
雨多谿沒井，藤老蔓緣笆。
莫坐庭前石，怕傷苔蘚花。
心嬾緣忘世，身閒爲不才。
客愁隨病散，老眼共書開。
嗜酒有天戒，愛花無地栽。
小樓風雨夜，還我鼻如雷。
宵濟向西興，鍾聲隔岸聽。
淺灘淘落月，遠樹納殘星。
客路悠悠去，征橈在在停。
明朝故山近，不必問郵亭。
盡日度僊霞，西風吹鬢華。
乍寒拋白苧，臨晚見黄花。
山險全無路，溪晴半是沙。
嶺頭逢宿處，斜月带棲鴉。
凜凜北風勁，行行西路賒。
客情甘淡薄，世事苦參差。
酒易逢知己，詩難遇作家。
林閒數點雪，錯認是梅花。
西風來幾日，荷柳早衰容。
百感聞秋笛，孤吟答晚鍾。
事能如意少，酒不教愁濃。
憶著蓴鱸美，家山隔幾重。
簷鈴奏曲響珊珊，盡日重門不啟關。
多插缾花供宴坐，爲渠消受一春閒。
春歸門巷靜深深，老去無情不彊吟。
風絮入簾晴晝永，自燒香餠試花沈。
濃雲漠漠雨飛飛，不放東風取次吹。
先自一春晴意少，那堪梅子欲黄時。
杜鵑聲裏桐花落，山館無人晝掩扃。
老去未能忘結習，自調濃墨寫黄庭。
老去驚秋白髮添，不禁涼吹逼疏簾。
樓高幸自蛩聲遠，爭柰梧桐又傍簷。
三間官屋老湖濱，孺子名聲日日新。
下榻本非天上事，後人空自愧前人。
淺水摇船冷戛沙，平林暝色接棲鴉。
湖邊老樹垂垂白，半是梅花半雪花。
老鶴無蹤野鴨飛，鳴琴聲裏畫船歸。
傷心舊日經行地，不獨人非物亦非。
十年重上鬰孤臺，带得江湖白髮來。
滿眼青山舊相識，晚鴉羣噪莫驚猜。
登臨猶覺酒邊豪，往事新愁付一陶。
深淺不常章貢水，崆峒只似舊時高。
歷寂黄花老澗傍，不因風雨減清芳。
從教衰謝隨秋草，到了能全晚節香。
弄罷江潮晚入城，紅旗颭颭白旗輕。
不因會吃翻頭浪，爭得天街鼓樂迎。
風荷百頃占漣漪，烟樹溟濛乳鴨飛。
買斷小舟休喚客，時穿萍葉載詩歸。
城中無處聽蟬鳴，短策輕鞋晚出城。
行到柳陰松影下，恰纔聞得兩三聲。
十三樓寺早餐飯，六一泉寺晚詠歌。
坐斷竹風無暑氣，乳禽鳴處綠陰多。
賽罷祠山賽二郎，酒行明日欲祠張。
愚民可是都忘本，香火何曾到杜康。
拂曉官來簿錄時，未曾吹徹玉參差。
旁人不忍聽鸚鵡，猶向金籠喚太師。
白白黄黄自歲寒，詩人但作菊花看。
牡丹茉莉非吾事，自是時人被眼瞞。
親向東籬手自栽，夕陽小徑重徘徊。
花應得似人乖角，過了重陽爛漫開。
愛花千古說淵明，肯把秋光不似春。
我重此花全晚節，賸栽三徑伴閒身。
玉蕊琅玕樹，天香知意薰。
露寒清透骨，風定遠含芬。
再歲佳辰捧壽巵，今年清夢浙江湄。
鶺鴒地冷真堪□，鴻雁雲飛會有時。
芍藥泛杯猶共醉，梅花照座可重期。
直須千歲州成日，銅狄摩挲世自知。
莫言納祿尋常事，試讀唐人夢謁賦。
騎馿徑上東山椒，九州四海風蕭蕭。
大瓢貯雲杓斟月，却跨陰崖聽冰柝。
松蘿影薄寒花妍，白鷗飛來亦欣然。
俗塵浮垢閉禪關，百歲身心幾日閑。
安得此生同草木，無營長在四時閒。
近來唯一食，樹下掩禪扉。
落日寒山磬，多年壞衲衣。
白鬚長更剃，青靄遠還歸。
仍說游南嶽，經行是息機。
河水新添三尺高，河邊蘆葦有龜巢。
波流夜夜飄漁箔，空點籃燈照樹梢。
信天巢小僅容身，中有圖書障俗塵。
不與世爭閑意氣，且隨時養老精神。
破鐺安穩齊鐘鼎，短褐參差比縉紳。
渴飲三杯饑二飯，主人日用未爲貧。
靜對爐煙一縷霞，謝天成就澹生涯。
安排瓦硯臨章草，收拾甆瓶插鄭花。
莫問家儲無擔石，休嫌人事似團沙。
三杯竟醉醒時晚，卧看春雲送日斜。
無計留連日，爭來斷送春。
落花終日雨，流水一溪雲。
山鳥呼名急，林梢著色新。
詩成真謾興，吾懶事因循。
客枕眠僧舍，巍然鶴髮翁。
事如前日異，心與少年同。
一夜送春雨，五更臨曉風。
夢回思往事，愁在不言中。
沿路梅花管送迎，廬山初別雪初晴。
若無急事相驅役，有酒人家便不行。
采石興亡地，聲名宇宙齊。
山眉間吳楚，江口折東西。
今古多遺恨，英雄幾噬臍。
征塵何日盡，北望轉悲悽。
歎息閑身不自如，長年借屋客中居。
事多只爲人情熟，貧甚還因世法疎。
兄弟候歸應有夢，交遊散去更無書。
攢心萬感爭催老，白髮蕭騷欲滿梳。
和靖祠堂在半村，敬瞻遺像憶師門。
洛中雖去名猶重，吳下曾來道益尊。
言立豈徒規後學，書存端可識真源。
瓣香再拜公應鑒，自愧傳衣忝嫡孫。
年年客裏過佳期，時節難逢莫皺眉。
酒量且爲重九盡，杯行不必再三辭。
登高興懶詩仍賦，懷古情深淚自垂。
縱使西風落烏帽，黄花猶戀鬢邊絲。
歸來成倦客，隨分樂閑居。
供佛換新水，課兒溫舊書。
已荒三逕菊，且種一園蔬。
來往多鄰舍，餘無長者車。
短帽輕盈出晚巒，兒童夾道競來看。
老夫何足驚人眼，爲有猿猴把釣竿。
慣將雙手託虛空，歲事雖窮道不窮。
身健不知行路遠，心安還與在家同。
客携酒至一樽綠，兄寄書來三印紅。
看罷兄書斟客酒，閑愁無事置胸中。
□□□□□□□，□□□□□□□。
更有詩人窮似我，夜深來共紙衾眠。
早知花木今無主，不把豐碑累放翁。
雲門一棒，高峰三拜。
一家不知一家，各自保守疆界。
高峰方丈，內外皆空。
垂鈎四海，只釣獰龍。
衲僧公驗，突出難辨。
手眼通身，只得一半。
有大聖人，出現世間。
不言而化，無爲而治。
節逢瑞慶，萬國歡聲。
金輪永御三千界，玉葉長敷億萬春。
晷運推移，日南長至。
佛法世法，因行掉臂。
高峰更囑諸人，第一莫眠冷地。
一徑直，二周遮。
衲僧會得，萬別千差。
庭前閑放目，春盡尚餘花，老胡不合過流沙。
善財採，文殊用。
殺人活人，臨機變弄。
直須親看海龍宮，莫看目前波浪湧。
蓮花荷葉，意在言前。
神僊妙訣，父子不傳。
大道體寬，無易無難。
相頭買帽，此土西天。
五祖鵓鳩啼，當機直下提。
隔山尋蟻跡，能有幾人知。
八月秋，何處熱。
杜衲僧，猶未瞥。
三更半夜眼聞，天上如何揀月。
一日日，一時時，口如鼻，眼似眉。
左搓芒繩縛鬼子，倒將蒿箭射須彌。
新年佛法，一切成現。
明去暗來，三頭兩面。
靈利衲僧，猶隔一線。
更問如何，腦後拔箭。
指天指地，小兒子戲。
無可慇懃，澆杓惡水。
九夏安居，眉毛廝結。
一人發真歸源，十方虛空迸裂。
佛祖真機，曾無準的。
鈎鎖連環，刀挑不出。
石田有箇道處，未必諸人委悉。
摩訶般若波羅蜜，甚深般若波羅蜜。
東弗于逮，西瞿耶尼。
清清之水，遊鱼自迷。
庭開金菊宿根生，來雁新聞一兩聲。
猶握金鞭問歸客，夜深誰共御街行。
東去亦是上座，西去亦是上座。
提水放火，看風使舵。
七出八沒，儒雅風流。
幾度黑風翻大海，何曾覆却釣魚舟。
老倒慈明爲指迷，釣絲絞水出群機。
時人貪看蘆花白，不見沙鷗隔岸飛。
棒喝齊施，雷奔電掣。
本參事中，總沒交涉。
沒交涉，有來由，昨夜三更失却牛。
乳源言中藏劍戟，這僧姦裏放癡憨。
西來的的意，斫額望扶桑。
去却一，拈得七。
通天大路，萬重鐵壁。
楓橋心肝五臟，一時剖出。
臭骨頭，信彩擲。
百千萬種神通，只消道箇不必。
雲月是同，溪山各異。
拽新羅與占波闘額，跛脚阿師猶落第二。
東西南北，甚處得來。
好是明明說，從教鴨聽雷。
識得心，山岳沉。
握金成土，握土成金。
脚後脚前，見成行貨。
少室峰前，交點不過。
解語非干舌，能言不是聲。
斬新提活句，冬後一陽生。
一言道盡，却成兩橛。
擊鼓陞堂，子承父業。
出一叢林，入一叢林。
不具參方眼，難透祖師心。
秋風高，秋葉脫。
亂走衲僧，天涯海角。
觸目不會道，運足焉知步。
倒腹傾腸，翻成露布。
石田頂戴諸人，爭敢絲毫錯悞。
却憶王老師，不打這破鼓。
坦老勾賊破家，羅山就窠打劫。
勘證將來，未免髑髏敲磕。
達磨不會禪，夫子不識字。
第一莫將來，將來不相似。
不是世間法，亦非西祖意。
晷運推移，日南長至。
幽州江口石人，不道光陰虛棄。
一不成一，二不成二。
喝水成水，敲骨出髓。
眼有瞳人，色斯舉矣。
無心亦無法，非法亦非心。
大勳不豎賞，柴扉草自深。
通身無覓處，遍界不曾藏。
閉目中秋坐，却笑月無光。
大地人人具眼，明星夜夜流輝。
瞿曇不著便，失却一雙眉。
後代兒孫那得知，一年一度亂針錐。
院無大小，衆無多寡。
有箇折脚鐺兒，要人提上挈下。
不墮功勳，不觸風化，千里追風看良馬。
透過牢關，縱橫獨步。
脚頭到處生涯，誰道此山無路。
鍾山乍住，百事隨宜。
無可不可，左之右之。
些子不通方處，料想諸人未知。
舉古舉今，和泥合水。
說心說性，畫虎成狸。
石中有玉，沙裏無油。
德山臨濟，未出常流。
却憶寒山子，時臨古渡頭。
法爾不爾，如何指南。
古佛露柱，晝夜交參。
蔣山雖恁麽道，西天有人不甘。
四月十五結，虛空遭火爇。
此土與西天，同途不同轍，鎮州蘿蔔并州鐵。
今朝五月五，石田無剩語。
打破鬼門關，三更日卓午，明眼衲僧迷却路。
深山巖崖中，迥絕無人處。
箇事分明，十成顯露。
擬著便乖張，不擬成差互。
趙州親見南泉，百丈曾參馬祖。
田地穩密，關竅玲瓏。
識得無寒暑處，任他寒暑相攻，箇裏同途轍不同。
長沙見處雖親用處粗，仰山口裏相呼肚裏狡。
灼然好箇大蟲，可惜已傷牙爪。
焦磚打著連底凍，赤眼撞著火柴頭。
將軍但得嘉聲在，何必榮封萬戶侯。
見聞覺知，行住坐卧。
眨上眉毛，早已蹉過。
赤脚唱山歌，路上無人和。
直下是，直下是。
鈍鳥不離窠，良駒千萬里。
身心一如，身外無餘。
長安雖樂，不是久居。
禪非意想，道絕功勳。
青天白日，有迷路人。
兩日晴，三日雨。
衲僧皮草，無曬㫰處。
言詮不及處，文彩未生時。
電光石火，猶尚遲遲。
直下橫身擔荷得，藕絲牽動五須彌。
以大圓覺，無繩自縛。
爲我伽藍，凡聖交參。
身心安居，換水養魚。
平等性智，落在第二。
莫教辜負兩莖眉，九十日從今日始。
明如日，黑如漆。
一犬吠虛，千猱啀寶。
山僧有口，多時掛壁。
却煩拄杖子，與諸人通箇消息。
東土衲子心粗，西天蠟人淚滴。
今朝端午節，鍾山强饒舌。
家無白澤之圖，妖怪自然消滅。
滅，滅，夜行一任貪明月。
有祖以來，無人奈何。
德山臨濟，特地干戈。
水到滄溟不是波。
未過蔣山關，須過蔣山關。
過得蔣山關，呼喚不回，牢籠不住。
平地鼓洪波，青天撒白雨。
石田笑嘻嘻，未敢輕相許。
射虎不真，徒勞沒羽。
平如鏡，爛如泥。
迷則迷於悟，悟則悟於迷。
禹力不到處，河聲流向西。
江南成橘，江北成枳。
還有優劣也無，具眼者辨取。
慧日峰高，門庭壁立。
放一線開，從這裏入。
一徑直，二周遮。
擒虎兕，辨龍蛇。
白玉無瑕却有瑕。
九重降旨，闔國咸知。
一句當頭，諸人未委。
只如新長老，寧可截舌，不犯國諱。
向上一路，千聖不然。
目前無異草，脚下有青天。
衆流成海，衆毛成毬。
一棚俊鶻，儒雅風流。
石田無一事，坐地看楊州。
石田乍到，人事紛紛。
拈得鼻孔，失却眼睛。
佛法二字，不怕爛却，且聽諸方行棒喝。
千五百人善知識，不念吾宗正岑寂。
五峰趯倒浪翻空，大地山河俱失色。
金風體露，葉落歸根，只堪惆悵不堪陳。
不結毗盧印，那弘古佛心。
明月照幽谷，寒濤助夜砧。
至人變化，體妙難名。
去來不以象，動靜不以形。
通途自寥邈，何處不稱尊。
更無一法可當情，直踏毗盧頂上行。
獨能崗上，慧日峰前。
雲月是同，溪山各異。
正法眼，破沙盆。
勸君更盡一杯酒，西出陽關無故人。
風蕭蕭，雨蕭蕭，絲毫不動，平步丹霄。
便恁麽去，南山門下，土亦難消。
赤肉團上，壁立萬仞。
臨濟德山，因邪打正。
羅紋結角，百匝千重。
等閑拋一釣，驚起碧潭龍。
寸絲不掛，赤肉猶存。
黄頭碧眼，叫屈無門。
我行荒草裏，汝又入深村。
萬古長空，一朝風月。
有祖以來，話作兩橛。
石田好是明明說，八十翁翁嚼生鐵。
古今日月，依舊山河。
新年佛法，特地干戈。
水到滄溟不是波。
盡大地不是自己，參天荆棘。
盡大地總是自己，滿目塵埃。
橫三豎四，捏聚放開。
要與南山相見，還我第一籌來。
明如日，黑如漆。
通天大路，萬重鐵壁。
南山口似血盆，爭敢妄通消息。
至道無難，惟嫌揀擇。
山河大地，日月星辰。
草木叢林，鳥獸人畜。
不是龍門客，切忌遭點額。
一生空拽露布，末後又把不住。
滅度不滅度，總非吾弟子，破布囊盡底翻出。
蒼天中更添冤苦，可惜黄金成糞土。
不著佛求，不著法求，不著僧求。
春花爛熳，春事綢繆。
若將春意會，特地惹春愁。
悉達今朝出母胎，無端滿目是塵埃。
山僧傾倒西湖水，索性從頭洗一回。
四月十五同結，此土西天不別。
殺盡安居，只得一橛，楊花不是天邊雪。
是句亦剗，非句亦剗。
公案見成，打疊不辨。
瞎馿趁隊過新羅，臨濟德山空眨眼。
眼似流星，機如掣電。
過得南山門，未見南山面。
天氣稍熱，別時相見。
摩耶佛母，現女主身。
退藏於密，得一以寧。
貴無敵，富無倫。
節逢壽慶，四海歡聲。
願將西祖真消息，仰祝皇齡萬萬春。
一不成，二不是。
建立乖宗，掃除失旨。
佛法二字，不怕爛却。
俊快衲僧，隔牆見角。
臨濟德山，蹉過一著。
巧盡拙出，水到渠成。
舉足下足，十字縱橫。
三千里外，已被南山換却眼睛。
雪峰輥毬，禾山打皷。
要覓旨歸，月不破五。
取不得，捨不得，狀不得。
西天碧眼胡，盡力道不識。
識不識，臨際德山，太平姦賊。
息慮迷源，明機自昧。
祖師知有處，諸人不知。
諸人知有處，祖師不會。
知不知，會不會，國有憲章，三千條罪。
有祖以來，遞相欺誑。
兩兩三三，隔靴抓癢。
山僧有口未曾開，早已龜毛長數丈。
見得徹，用得親。
陽春不同調，入水見長人。
可惜黄金如糞土，撒向閻浮人不顧。
飽叢林，沒量漢，法戰當先，清機歷掌。
假饒千佛出頭，也下一槌定當。
深聞淺悟，淺聞深悟。
只知貪程，不覺蹉路。
天無門，地無戶。
文殊維摩，撒手歸去。
衲僧向這裏插得嘴，南山分半院與你住。
深固幽遠，無人能到。
山前一片閑田，松竹清風浩浩，缺齒老胡不得妙。
九年坐兀兀，胡僧無妙訣。
長安路坦然，夜行人不絕。
布袋頭結，聖凡路絕。
蠟人冰，鵝護雪。
西天恁麽，此土還別。
直下是，直下是，沒量大人，擡脚不起。
可憐伎死杜禪和，猶是嘵嘵掛唇齒。
前佛紀綱，後佛性命。
衲僧腰間古曆日，定是三年逢一閏，不知東平打破鏡。
溪東溪西水牯，四海五湖皇化。
俱胝指頭禪，一生受用不盡，趙州無揀擇，五年分疎不下。
南山忍俊不禁，今日輕酬重價。
肥儱俑，無腹孔。
不識字，有錢用。
一夏過半，久參事慢。
伶俐衲僧，一咬便斷。
不坐空王殿，不掛本來衣。
何須便恁麽，切忌未生時。
三通皷罷，簇簇上來。
諸人減却多少威光，南山入地三尺。
當頭一句，無過直與。
南山有口，不敢錯舉，笑破露柱。
祖師門下，尺水丈波。
若也覷得破，輪王髻中珠分文不直。
若覷不破，迦葉糞掃衣價重娑婆。
千箇萬箇伎死禪和，臨濟德山將奈何。
禁足護生，西天此土。
盡是死門，終非活路。
從上佛祖逆風揚塵，後代兒孫日中迷路。
却憶禾山老古錐，逢人偏道解打皷。
東頭貴買，西頭賤賣。
田地穩密衲僧，不妨遊戲自在。
和尚子，莫妄想。
懷州牛喫禾，益州馬腹脹。
南山饒你七穿八穴，也未免手中痛棒。
相見不須瞋，君窮我亦貧。
謂言侵早起，更有夜行人。
南斗七，北斗八。
風來樹動，魚行水濁。
諸人三十年後眼開，莫道南山有口無舌。
九十日安居，徧地無行路。
意不停玄，眼不掛戶。
布袋頭開，乾坤獨露。
萬里寸草無，踏著不相似。
推不進前，約不退後。
臨濟白拈，未是好手。
南山不惜兩莖眉，玉筯空將撐虎口。
吾常於此切，密意在汝邊。
麟龍不爲瑞，鶴龜自成僊。
東西南北，𡎺著磕著，四維上下，天平地平。
佛法大有在，只是無人證明。
咄，我行荒草裏，你又入深村。
長者長法身，短者短法身。
袖頭打領，腋下剜襟，即不問你諸人。
棒喝交馳如雷掣，顛言倒語三寸舌。
南州打到北州頭，甕裏何曾失却鱉。
養子不及父，家門一世衰。
過山尋蟻跡，能有幾人知。
老和尚你知我知，莫教漏泄天機。
冷水點沸鍋，舌頭不出口。
可惜老巖頭，慈悲成過咎。
秋風凋敗葉，遊子未歸家。
直饒歸得後，無處立生涯。
白蘋紅蓼對蘆花，令人長憶老玄沙。
指天指地，討甚巴鼻。
釘釘膠粘，刀刮水洗。
兒孫一杓香湯，大似恭而無禮。
古人一期恁麽道，白玉無瑕却有瑕。
路途之樂，終不到家。
釋迦已往，彌勒未生。
正當無佛世界，大地共樂昇平。
不圖打草，只要蛇驚。
九十日飯錢且置，漿水錢教誰還。
若是眼生三角，衲僧便解乘時豹變。
妙旨迅速，言說來遲。
龍門上客，未舉先知。
九夏安居畢，布袋結頭開。
衲僧無定度，南嶽與天台。
中路𡎺著脚指頭，方知南山一夏不辜負你。
通天大路，鐵壁萬重。
全機拶透，笑破虛空，羚羊掛角不留跡。
尋常顛說倒說，何曾開口動舌。
不妨雪上加霜，更與諸人一決。
無門之門，七通八達。
入之一字，也不消得。
有路可行，更高也上。
須彌燈王，退身合掌。
十八十九，癡人夜走。
十九二十，人信不及。
信得及，觀音院裏有彌勒。
臘月燒山，火勢炎炎。
目前包裹，借手行拳。
若是衲衣下事，猶較十萬八千。
御樓看射獵，不是刈茆田。
大雪滿長安，春來特地寒。
新年頭佛法，一點不相瞞。
折脚鐺子，大家知有。
左提右挈，勞煩衆手。
山僧贏得百無憂，一向面南看北斗。
乾峰錦包特石，雲門鐵裹泥團。
築著磕著，言端語端。
不是任公子，徒勞話釣竿。
不問有言，不問無言。
靈山拄杖，斜靠壁邊。
風光都占盡，不費一文錢。
古人一指頭禪，一生受用不盡。
得恁麽明白，得恁麽簡徑。
靈山這裏不較多，三尺杖子攪黄河。
日遷月化，又見中夏。
衲僧那事，如何問著，人人口啞。
有誵訛，不借借。
六月賣松風，人間恐無價。
祖師門下，討甚巴鼻，滿耳春風浩浩地。
草木叢林，燈籠露柱，心空及第。
汝等諸人，因甚却來這裏瞌睡。
巴陵三轉語，鈍置老僧門。
靈山無半句，報盡破菴恩。
秘魔老兒，擎箇叉子，不肯放下。
靈山這裏，凈躶躶，赤灑灑，沒可把。
不是琅琊，洎被這僧惑亂。
若非這僧，琅琊令不虛行。
末後棒頭賣峭，更向露柱藏身，笑殺毗耶杜口人。
水流濕，火就燥。
臨安紙貴，一狀領過。
節令不相饒，陽生第一爻。
諸佛道長，衆生道消。
拄杖子，獨孤標。
世尊拈花，迦葉微笑。
正法眼藏，永永流通。
古佛今佛，心同道同。
風從虎，雲從龍。
節啟天基伸祝頌，壽齊南北兩高峰。
我若坐時汝須立，同坐同立成瞎漢。
非瞎漢，把手大家行那畔。
海上明公秀，趙州東院西。
不移毫髮許，平步上雲梯。
趙州老漢，心如蘗，口如蜜。
一埦粗茶，多虛少實。
院主兩眼瞇𥊚，畢竟何曾得喫。
不在內，不在外，不在中間。
朝看雲冉冉，暮聽水潺潺。
直如絃，曲如鈎。
易見難識，老倒趙州。
世事但將公道斷，人心難似水長流。
釋迦慳，彌勒富。
甘草甜，黄連苦。
法法小相干，人人各自度。
咄，莫來攔我毬門路。
盲禪暗證，日中迷路。
深聞淺悟，未入正流，不到烏江不肯休。
登天不假梯，徧地無行路。
可憐杜衲僧，邯鄲學唐步。
動容揚古路，不墮悄然機。
承言者喪，滯句者迷。
不承言，不滯句，蝦𢋙跳上梵天，燈籠吞却露柱。
百尺竿頭行闊步，紫羅帳裏撒真珠。
山僧贏得呵呵笑，未審諸人會也無。
東山正脈，不絕如線。
睡虎去無蹤，一斑今復見。
若論此事，何必多言。
不在內，不在外，不在中間，離婁行處浪滔天。
識得一，萬事畢。
秘魔擎叉，魯祖面壁。
臨際三玄三要，洞山五位君臣，雲門念七，是一不是一。
昨夜新州老盧，失却腰間特石。
不參禪，不論義，拖箇破席日裏睡。
賺他伎死禪和，至今坐在冷地。
靈山不然，因行掉臂。
買石得雲饒，移花兼蝶至。
喝如雷，棒如雨。
大地絕纖塵，回頭無覓處。
無覓處，昨日有人從天台來，却往徑山去。
七十九年間，大地遭欺誑。
且喜葛藤根，今朝嚗地斷。
後代兒孫，三馬九亂。
佛來也打，祖來也打，德山老人，甚生風彩。
靈山這裏，佛來也著，祖來也著，手中拄杖，權且架閣。
擎茶掃地，也要一箇半箇。
兔馬有角，牛羊無角。
不知不會，事同一家。
多見多聞，千差萬別，畢竟天無第二月。
昨宵困倒床上，直至五皷方甦。
今日陞堂，言句都無。
且望大衆，智不責愚。
網細魚稠，藥多病甚。
棒喝交馳，一品二品。
山僧恁麽逞馿唇，癡客徒勞勸主人。
春光冉冉，春日遲遲。
春風包裹，上下四維。
黄鶑聲在柳陰西，此意明明說向誰。
欲得見前，莫存順逆。
築著磕著，無處尋覓。
鐵壁鐵壁復鐵壁，那邊那邊更那邊。
事到極頭須倒斷，瞎馿𨁝跳過西天。
靈隠雖則無能，要與花藥相見。
十七十八，證龜成鱉。
十九二十，半夜潑墨。
直須枯木生花，胡餠出汁。
海上明公秀，衲僧不知有。
冷地忽相逢，尋常無處討。
無處討，莫草草，龍王宮殿，有誰親到。
臨際頂中髓，楊岐眼裏筋。
欲明這箇事，須還這箇人。
風前有路，秤尾無星。
大家贏得笑忻忻，笑道秤尾無星。
刀不自割，水不自洗。
山僧拄杖化爲龍，吞却乾坤大地。
春花爛漫，春光欲暮。
杜宇聲聲，送春歸去。
諸人何不向這裡眼明心悟。
明如鏡，黑如漆。
四七二三，多虛少實。
靈山拄杖，且拈靠壁。
非不非，是不是。
建立則乖張，掃除則失旨。
德山臨際出來，換却髑髏裏底。
九十日已過半，那事畢竟如何。
直饒窮到底，終是涉風波。
不識字却識字，合識字却不識字。
石田恁麽判斷，且道意在於何。
萬人爭仰處，一箭落雙鵰。
青山不舉步，日下不挑燈。
黄頭碧眼，臭肉生蠅。
諸人三十年後悟去，不得錯怪老僧。
德山雨點棒，臨際雷奔喝。
收拾將來，七零八落。
靈山咬定牙關，盡力也難提掇，睦州拶折雲門脚。
時時九夏，日日三秋。
閙市裏，百草頭。
夾山老子賣峭，重價未有輕酬。
目前無法，意在目前。
從上若佛若祖，天下老和尚罪過彌天。
天，天，昨夜山僧針線囊中，打失一文古老錢。
西來無意，直指無旨。
引得癡兒，盡卧冷地。
月旦陞堂，無可垂示。
便恁麽散去，諸人未必靈利。
且向秤鎚上，捏出些子汁，貴圖有箇滋味。
見之不取，思之千里。
曲曲彎彎，平平坦坦。
七穿八穴，十字縱橫。
是汝諸人，不妨東行西行，第一莫教撞著跛脚老雲門。
意到句到，宗通說通。
一品二品，百匝千重。
推倒面前案山子，長衫大袖舞春風。
窮鬼子，莫莫莫，更須知有朱頂王菩薩。
靈隠門下，不犯之令。
九十日中，頭正尾正。
衲僧路活，脚下生煙，老僧終不學雲門索飯錢。
大小大香巖，尾巴拖地。
靈隠一機，全無所示。
若也不會，投子道底。
入室陞堂，門庭施設。
無途轍中，翻成途轍。
百丈老常得一橛，解道喫茶珍重歇。
放下覓無蹤，盡力提不起。
寸鐵未施，刀鏘滿地，明眼衲僧失巴鼻。
德山棒頭短，臨濟喝聲低。
不傷物義句，趙州東院西。
全提半提，向上向下，冷泉直是口啞。
真人面前，不得說假。
說短說長，自起自倒。
跛脚老雲門，慈悲成過咎。
長安一路坦然平，往來曾不禁人行。
秋聲滿林壑，秋雨滴梧桐。
門外未歸客，飄泊在途中。
歸也，歸也，通身白汗，下載清風。
趙州禪，口皮邊。
牆外底，透長安。
𡎺著磕著，言端語端。
不是釣鰲手，徒勞把釣竿。
松柏千年青，不入時人意。
牡丹一日紅，滿城公子醉。
採藥與用藥，相逢一會家。
殺人活人不眨眼，白玉無瑕却有瑕。
即心即佛，甜瓜甜徹蒂。
非心非佛，苦瓠苦連根。
不是心，不是佛，不是物，斫却月中桂，清光迸海門。
箇裏若能開正眼，一毫頭上定乾坤。
聞聲悟道，見色明心。
林鴆砧，井底種林擒。
今年桃李貴，一顆直千金。
昨日定，今日不定。
大小瞿曇，因邪打正。
更問如何，鉢盂安柄。
大家在這裏，廓徹無依倚。
有口難分疎，凍破一雙耳。
這僧已是露出眼睛，雲門更與揭却腦蓋。
若是佛法，未夢見在。
來風可辨，駟馬難追。
若無後語，討甚大悲。
南山不會禪，一向外邊走。
臘月三十日，舌頭不出口。
氈拍板，無孔笛。
狹路相逢，五音六律。
流落叢林知幾年，至今誰敢通消息。
鏡清摇頭，這僧擺尾。
雖則一期可觀，爭奈玄沙道底。
馬師智藏，病痛一般。
海兄不會，當面熱瞞。
頭白頭黑，言端語端。
衲僧不用空啗啄，秤在星兮不在盤。
雲居打草驚蛇，雪峰開口見膽。
保福獨上高臺，要且衆眼難瞞。
父子至親，心眼無二。
築著磕著，透頂透底。
傍觀只把當兒戲，蒼龍攪動澄潭水。
這老漢，手頭短。
靈隠即不然，見成公案，與汝三十棒。
棒頭有眼，龍蛇易辨。
開田甚難，難中却易。
展手甚易，易中却難。
說難說易，轉見顢頇。
自己若無僊骨，謾言九轉還丹。
道人相見問如何，舉手寒溫事已多。
潦倒趙州呈漆器，岳陽船子洞庭波。
百丈機先疾似風，巍巍獨坐大雄峰。
要知奇特中奇特，明月難教下碧空。
東村王老夜燒錢，鼻孔依稀露半邊。
武帝求仙求不得，王喬端坐却昇天。
百千諸佛在何居，黄鶴樓詩錦不如。
問汝秀才題也未，一篇題取莫躊躇。
萬法歸一一何歸，海口難酬這一問。
不得青州一領衫，幾乎喪却窮性命。
天地根元與我同，撥波求水謾勞功。
時人見此花如夢，坐斷須彌信不通。
冬來底事要商量，向道京師出大黄。
多少病貓餐死鼠，日中擡首眼無光。
無賓主話意深深，流落叢林古到今。
火冷灰寒口挂壁，衲僧凍死不知心。
安居三月不論玄，水牯朝昏痛著鞭。
拽脫鼻繩無覓處，山童走得脚皮穿。
曾到未到俱喫茶，爲君抉出眼中花。
犀因翫月紋生角，象被雷驚花入牙。
莫行心處路，不挂本來衣。
何須更恁麽，切忌未生時。
床窄先卧，粥稀後坐。
耳聵要聲高，眼昏宜字大。
以大圓覺，爲我伽藍。
望雲上樹，身心安居。
平等性智，熟睡寐語。
飛來峰高攀不上，冷泉水深飲不竭。
衲僧到此擬奚爲，盡力神疲好休歇。
透骨霜風入戶庭，日南長至又逢迎。
衲僧不解論時節，只麽堆堆過此生。
烏兔東西疾，一年時序畢。
竇八布衫穿，烏龜眼睛赤。
以大圓覺，爲我伽藍。
頭上著枷，脚下著杻。
身心安居，平等性智。
困魚止瀝，病鳥栖蘆。
保福借水獻花，這僧白日迷路。
南山門下，總是粗心底。
只是不敢說著，小慈妨大慈。
洞山前施妙略，這僧暗透重關。
若不得後著，前話也難圓。
將軍但有嘉聲在，不得封侯也是關。
趙老應機，如風吹水。
第一座香烟起，馿年夢見汗臭氣。
夏末秋初萬萬千，石頭路滑脚皮穿。
這僧劍刃翻身疾，也被雲門索飯錢。
吾家那事苦無多，不在頻搜故紙籮。
未解語言先作賦，却參鍾阜問如何。
大海波濤湧，于江水逆流。
龍王宮殿裡，不見一人遊。
夫子不識字，達磨不會禪。
御樓看射獵，不是刈茅田。
解用不須雙刃劍，延齡何必九還丹。
尉遲□不在家死，獅子那能食兔錢。
未出山時，四方風悄悄。
纔出山來，平地洪波湧。
箇般醜舉止，邈得將何用。
也好長時展起，隨分爇三錢兜樓香，薰他鼻孔。
健即經行，倦即打坐。
思惟四十九年，做得許多口過。
開眼堂堂，只成話墮。
浩浩清風樹杪來，直下知機能幾箇。
入正定，作正觀。
衆生受苦，我心何安。
隨類現身無處覓，天風卷海夜濤寒。
聞聲聞無所聞，見色見非是見。
燕坐盤陀，不定不亂。
盡大地悉證圓通，我方滿度生悲願。
苦海深，悲願廣。
作是思惟，云何方便。
普使群生登彼岸。
聲色純真，見聞不礙。
宴坐經行，得大自在。
脚頭脚底黑漫漫，又逐春風婦馬郎。
白璧暗投，遭他按劍。
折得莖蘆，還衝巨浪。
闔國人追亦不回，掩羞頼有閑和尚。
我東土人，一性純真。
被他明破，不直半文。
皮肉骨髓，狼藉分爭。
當時若藥得死，今日定見太平。
孟浪到梁朝，不契梁朝意。
放過一著，走入魏地。
神光謾說安心，未免失却一臂。
航海越漠來，幾度藥不殺。
壞我震旦人，至今廝淈𣸩。
覓心無處覓，當下便心安。
早知冰是水，兩臂定完全。
覓罪不可得，更於何處懺。
雲翳豁然開，青天孤月上。
誰縛無人縛，何更求解脫。
未必右軍鵝，便是支郎鶴。
栽遍滿山松，暗地翻身轉。
雖然得信衣，何曾識爺面。
腰石碓坊舂，不識一丁字。
無樹亦無臺，猶傳鉢袋子。
杖挑布袋，雲生脚下。
前街後巷，渾無顧籍。
拊背喚得回，幾人能領話。
也且只得奈煩，鐵奉化人難化。
辭兜率，混凡塵。
閉眼昨夜，肚裏惺惺。
何如起來，提却拄杖子，東行西行，忽然等看箇人。
乞錢錢又無，等人人不見。
不知兜率天，何如奉化懸。
拍手呵呵，天回地轉。
三人必有我師，臭肉元同一味。
把手聚頭，蘇盧悉里。
只因一等饒舌，兩箇隠身無地。
可惜當初國清寺裏，一隊懞憧師僧，更沒些子意智。
一等騎虎來，兩箇挨肩去。
松門外聚頭，輥作一處睡。
夢蝶栩栩不知，孰爲人孰爲虎。
待渠眼若開時，南山有一轉語。
脚踏木履，手指虛空。
法華三昧，舌本玲瓏。
連書十三，如蟲蝕木。
引得一類邪徒，至今胡卜亂卜。
木葉題詩，寺厨執爨。
遇夜乘閑，林間舒散。
一片冰壺無影像，分明照破渠肝膽。
堪笑當時天台山中，也無一箇具眼。
手把豬頭，易見難識。
莫教說破，分文不直。
把箇里撈波，做盡窮伎倆。
推出酒臺盤，至今收不上。
不會禪，也住院。
旨的全無，種田博飯。
大笑接□白雲瞎漢，無端带累徧地兒孫。
至今東西不分，南北不辨。
參錄公猶未，瞥見白雲方始徹果。
有超師之作，敢道端師翁語拙。
一生居淮不入浙，獨弄單提這一著。
至於接三佛，控南堂，以一大藏，切入囉孃。
夫是之謂東山正續，毫髮不移，亙千萬世，源深流長者也。
走城郭，摇鈴鐸。
堂前喫生菜，觸著馿性發。
勘破河陽木塔，擒下臨濟小卒。
賺却鎮州一城人，鐸聲已遠青天闊。
空拳捺定，喝聲雷震。
閃電光中，要分邪正。
駕大脫空，賣無主贓。
似恁落頼心腸，至今却有兒郎。
據坐胡床，風悄悄地。
四八癡人夜走，未免落他圈樻。
七佛之師，也遭連累。
石田當時在傍，只消打箇噴嚏。
惡種草，生冤家。
笊籬定價，分文不差。
末梢猶尀耐，機先不讓爺。
百無能，得人憎。
火中釣鱉，日裏藏冰。
養子不曾教，繩上更安繩。
谷孤古東山正脈，烏戶呼真本川僧。
現自在端嚴相，起利他悲憫心。
水茫茫，月沉沉。
衆生無盡，我願方興。
曉而復昏，泯去來今。
走松門，尋寒拾。
虎斑易見，人斑難識。
識不識，惡聲惡跡成狼藉。
掣風顛，走市廛。
回頭顧盼，拄杖橫肩。
山僧既見，不可無言。
㘞，放下破布袋，與你一文錢。
警世昏，三老翁，服雖殊，心亦同。
於中議優劣，蒿箭射虛空。
不解倒騎，惟牛所之。
郊原平衍，鞭索不施。
山黯黯，水漪漪。
知我者，白鷺鷥。
夜靜山空月半彎，挽衣垂足滌潺湲。
無人領此深深意，別向壺中更覓天。
走下桐城赤脚歸，半風顛又半憨癡。
草鞋却把袈裟裹，二虎雙鴉笑殺伊。
破布裹真珠，古寺甘守拙。
與裴國安名，對百丈吐舌。
棒頭敲出小廝兒，却向大愚言下瞥。
瞥不瞥，返遭一掌如何雪。
佯狂混跡養天和，上界其如官府多。
暑了又寒寒又暑，一蓑衣外更無他。
一衲三冬，千針萬線。
日影上三竿，眼力增一半。
日晷已殂，我經未了。
掩卷立須臾，冰壺挂林杪。
施不犯令，用無病藥。
笑有祖已來，錯會者多。
將衲僧珍財，盡底籍沒。
空腹高心，有年無德。
就中一處最堪憐，車子橫推向途轍。
面如死灰，匙挑不上。
祖翁活業，盡情破蕩。
無星秤子拈來，也解分斤定兩。
禮長老，少思算。
鱷魚幸自徙化方，勾引渠歸成禍患。
處世昏昏，臨事草草。
太近實頭，人謂古老。
是非到耳，風吹石臼。
只有一般，最不恰好。
解騎三脚馿，來往長安道。
百種無能，面冷如冰。
與世落落，任運騰騰。
愛將一字禪，靠倒杜衲僧。
厨山長老，却要稟承。
谷孤古，林鴆砧。
各自有響音，又何必書此處無金。
刀不自截，水不自洗。
我真我贊，成何道理。
請之既堅，却之不已。
有一句子，玄沙道底。
以石爲田，舉世怪笑。
一粒入土，不耘自秀。
也無禪，也無道。
衲僧未跨門，早已勘破了。
頂門自有通天竅。
全無孔竅，指桑駡柳。
瞎衲僧正眼，破東山暗號。
三點前，三點後。
起模畫樣已無端，一任傍人論好醜。
末法無知老比丘，虛空尋縫陸行舟。
寒岩可謂心腸毒，寫出令人駡不休。
住山三十載，潦倒福緣微。
全提一著，衲子攢眉。
我無溈山之作，汝有鐵磨之機。
自知水底難撈月，却倩丹青染污伊。
飛來峰下，龍床角畔。
用沒意志一著，師僧遭他惑亂。
胡笳忽轉陽春調，也有知音來合伴。
描邈將來，未得一半。
直饒即今此話大行，已是彼此兩不著便。
昭昭靈靈，未脫生死。
等閑狹路相逢，無奈這冤家子。
天竺山前招角歌，至今餘韵在松蘿。
爲儒儒不達，學仙仙非真。
黄龍門下過，秋蚊咬鐵釘。
回先生，回先生。
岳陽人不識，老樹却成精。
全無寸長，但據馿性。
不行深深海底，不立高高峰頂。
問佛法，今日困。
瞎衲僧眼，識毗耶病。
素與覺城無冤，何事圖形畫影。
削髮村院裡，僻陋少見聞。
信脚到南地，也作住山人。
龍床角畔脫空話，引得衲子如蜂屯。
思歸未得，故國夢頻。
慇懃藉汝將予去，且看梨花二月春。
人棄我取，人奪我與。
涉世全乖，獨行無侶。
超佛越祖當頭句，冷泉日夜滔滔舉。
歛手忌言坐閑處，可憐也被丹青污。
握拂子，坐繩床。
默爾無言，其聲琅琅。
斷衲僧命脈，壞叢林紀綱。
丹青寫出，醜惡難藏。
一任傍人話短長。
鐵樹花開半夜間，枝頭結箇子團團。
古今藥殺人無數，不信教伊咬破看。
祖翁元是賣柴漢，今日無柴却可憐。
去謁檀門好收拾，歸來要接午炊煙。
昔日隨流今逆流，昔時今日有來由。
李將軍本穿楊手，誤向南山射石頭。
鑊已鑄成無滲漏，竈猶未砌正經營。
嵩山杖子休拈出，我要粥香聞五更。
桐江江上一絲風，不釣盲龜只釣龍。
浮定有無誰識意，夜凉如水月如弓。
南山近日飯籬空，衲子難教口欱風。
引臂上方香積界，須勞金粟展神通。
滿甑熟炊無米飯，半途長接不來人。
但持此語諸方去，博得知音一笑新。
一念慈容元不隔，何須特地肆乖張。
平高就下婆心切，惱得雷公一夜忙。
石上栽田世所稀，老農聞說也攢眉。
有人下得泥犁種，別甑炊香供養伊。
劍客重尋眼翳生，至今孤露不堪聞。
老韶直下能扶起，十□精神減八分。
大爐鞴裏笑翻身，空腹高心許十成。
好聽玉樓撞動處，和聲送出太分明。
名字馨香滿道途，挽將洞水注南湖。
他時把杖來輕探，莫謂從前一滴無。
結草爲庵自昔賢，古今誰後復誰先。
客來須得通方句，莫只隨邪豎起拳。
南高峰對北高峰，兩峰矗上摩青穹。
上人閣錫在其下，咬姜呷醋期心空。
心空一物無依倚，却笑老胡成曲指。
回頭重覓舊家山，莫學我行荒草裏。
走得波波兩履穿，擔頭書卷未能捐。
待君患過維摩病，却好重來見石田。
一點靈光觸處通，心空不見太虛空。
五千言把爲玄妙，濕紙如何裹大蟲。
語言動靜總天真，叉手徒勞問別人。
舊說青原白家酒，子歸切忌再沾唇。
箇事全超浩劫前，借功明位不徒然。
但能不觸親爺諱，一任冰輪在處圓。
縱然萬象體元真，雨沐雲蒸到眼新。
開口恐成隨類墮，相逢多是笑吟吟。
撒手懸空萬仞崖，方知佛祖絕梯階。
無端諸老爭呈醜，未免將身一處埋。
三遶繩床眼未開，起模畫樣爲安排。
葛藤樁子如成就，自有龍天出手椎。
鋪心無下亦無高，一等無心次第澆。
便是口吞三世佛，沾他涓滴也難消。
人家百萬帝城中，應念南山徹骨窮。
鐵壁重重挨得入，笊籬無柄舀春風。
古人斷臂覓安心，豈有他能我不能。
好手手中誇好手，千年常住一朝僧。
西余舊說端獅子，解弄如今有幾人。
不是區區謾相屈，要看手眼一時親。
久旱吳田半不收，子今西浙往東州。
且圖有展炊巾處，佛法從教爛却休。
靈山無地可容身，好泛江潮去問津。
東浙叢林如海闊，但參露柱莫參人。
錦繡乍脫玉爲肌，更著油煎供養伊。
鹽醋費他多少了，舌頭換却不曾知。
閲世雙眸自有神，酒澆胸次語生春。
一蓑衣底乾坤大，切莫怱怱說向人。
冷泉近日飯籮空，無奈栽田歲不逢。
有個休糧方子妙，衲僧競去問天童。
兩目瞠瞠視碧霄，生吞佛祖氣雄豪。
石潭誰得知深淺，盡日金風鼓怒濤。
我墮南來鬢已衰，汝今何得悔來遲。
烏藤𨁝跳還歸那，佛祖從教不展眉。
卦盤掇轉味天機，禍有胎兮福有基。
昨夜孛星移一位，先生睡著不曾知。
祖祖相傳直至今，天高地迥少知音。
到家人問相傳事，但道真鍮不博金。
欲書火後舊時經，剔血和煤字字真。
未舉筆前全藏了，聞絃應有賞音人。
衲僧公驗既分明，祖父田園盡力爭。
他日水雲同一飽，幾人放筯便忘恩。
峻峺門庭老末山，清風凜凜固難攀。
古今彼此元無間，只在當人反掌間。
莫辭脚力造諸方，佛法無多要久長。
歷盡崎嶇到平地，歸來掀倒破禪床。
劍刃翻身猶是鈍，屋頭問路太無端。
楚鷄不是丹山鳳，何必臨風刷羽翰。
江海浮遊歲月移，五峰曾契少林機。
白拈果有超師作，和我南山載取歸。
及早遊方及早歸，參禪須是後生時。
傍人不必輕相笑，臨際元呼小廝兒。
龍墀問法動天顔，天贈黄金一萬錢。
打得衲僧公驗正，通禪依舊是通禪。
十五爲僧二十歸，途中莫比在家時。
老僧留浙汝回蜀，三昧從來古不知。
湖上牢牢把一關，孤危獨立絕躋攀。
老無定力隨風轉，又向南山過北山。
皎然書平定字，攻媿寫二圓相，引得多少平人望雲上樹。
且喜兩沒交涉，要知的實，却須親見石田。
卍菴空裏採花，諸人石上種藕。
三點前三點后，動南星蹉北斗。
山僧口似磉盤，舜若多神失笑。
胡鬚赤，赤鬚胡。
珠走盤兮盤走珠。
狹路相逢誇好手，兩邊雪刃血模糊。
我是山中萬戶侯，明知騎馬勝騎牛。
晚來馬上看山色，不似騎牛得自由。
小雨流花急，香風隨晚荷。
清天聞野磬，高木亂秋波。
人度紅橋少，燈來溪徑多。
幽冥間一坐，深恐負蒼蘿。
欲下未下屬玉雙，喧瀑飛雪明石矼。
扁舟激瀝蒼雪淙，斷岸菰柳穿蓬窗。
舟程未達君子邦，心源直指如湍瀧。
後生薄俗邪說哤，老成砥柱回淳龐。
雄文翼道寶鼎扛，日月旂常九仞杠。
急流勇退挂冠逄，飲水嚙雪嗤羊腔。
孤輪絕翳空吠尨，飛蛾眇影捉明釭。
翻思解纜鹿城江，寸莛不揣洪鐘撞。
八年喬嶽勞心悾，北望雲迷翠羽幢。
袖裏虹霓氣不降，珍儲未辨珉與玒。
借公大扣聲樅樅，庶幾蚊蝱附奔駹。
親去鏡亦去，鏡還親不還。
從今磨積垢，終不對慈顔。
明月掛臺上，白雲生匣間。
洪恩何以報，羞見鬢毛斑。
古剎深沉一水邊，清虛疑是翠微間。
門前滾滾紅塵閙，堂上翛翛白日閒。
燕坐不知增夏臘，冥心安在更雲山。
靜中別有真消息，於此誰何合往還。
昭陵永閟千年迹，定武相傳幾樣碑。
此是中原舊時本，石今焉往落東夷。
君家何處得此紙，刻畫爛然猶可喜。
六丁神物好護持，更有諸君題姓字。
紙衣竹几一蒲團，閉戶然萁自屈盤。
誦徹離騷二千五，不知月落夜深寒。
跨馬絕風煙，夜與雲俱宿。
彈琴向窗間，微月挂森木。
曉行巖上路，一溪緣浄綠。
路窮入其中，溪流貫山腹。
巖開類天設，石亂疑鬼伏。
水從何自來，乃爾瑩心目。
巖前野僧居，種桃滿空谷。
惜已過芳時，不見花芬馥。
平生青霞志，恥受紅塵辱。
老我茅三間，茲山疑可卜。
嫩柳行邊行未匝，落梅香裏立多時。
一杯徑醉歸來晚，江上伶俜瘦影隨。
種豆山園中，土瘠豆不實。
攟收能幾何，倚杖三歎息。
況此山下田，旱久苗葉赤。
無豆尚猶可，無禾孰供食。
已孤豐稔望，徒費耘耕力。
官吏更索租，真爾從何出。
劇暑不易摧，屢雨方肯低。
曉行殘月裏，秋意乃忽淒。
習習風攪樹，曳曳雲出溪。
伴我塵外躅，更有白鷺兒。
節往四敘改，人老百慮非。
策世竟莫售，勤身復奚爲。
徘徊發詠歎，蒼茫度荒陂。
且歸煮香秔，解此腹中饑。
百穀所成就，乃在摇落時。
天欲金玉汝，乃有寒與饑。
寒饑天所賜，勿遽令心悲。
草玄寂寞濱，可與古人歸。
綠陰青子漸能佳，楊柳深藏三四鴉。
春有餘情無處著，林邊野草亦開花。
綠樹何稠疊，清風稍羨餘。
枕縈雲片片，簾透雨疏疏。
修筧通泉壑，殘碑出野鉏。
丘陵知幾變，耕稼雜陶漁。
衝雨入窮山，山民猶閉關。
橘垂茅屋畔，梅映竹籬間。
奇石依林立，清泉繞舍灣。
吾思隠茲地，凝立未知還。
半生誦公流傳詩，每恨收拾多所遺。
豈知二千五百二十有四首，一旦俱爲吾得之。
長松駕壑風烟老，春花嫣然動碧草。
祇今忠憤欲白頭，四海但推言語好。
有文如此何所憂，世間萬事元悠悠。
君不見李杜千載名不休，豈不勝彼公與侯。
夜半詩壇喜解圍，楚天雲淡玉繩低。
撞鐘自得興不淺，泣鬼初成人未知。
踏月過橋驚鶴睡，犯霜對語伴烏啼。
蕭條此意欣重見，絕勝圍紅醉玉巵。
仙人十二樓，緲緲垂重鐶。
志士憫幽阻，鬰觀何繇攀。
棲真歷幾塵，洞戶方孱顔。
一鎖度靈鑰，九虎開天關。
圓象默交感，序氣翔氛氳。
飆欻偃華蓋，貫絡百寶熏。
八景非真遥，款扣虛皇君。
二鎖度靈鑰，松風卷藏雲。
琅軒列朱房，風露峨高寒。
森羅九宮道，隠約八卦壇。
春酣酌金漿，徹視揮外丹。
三鎖度靈鑰，悠悠控飛鸞。
太虛本非有，團塊何迂疎。
一旬更五日，風乎駛軒如。
神馭兩腋輕，絳霞理襟裾。
四鎖度靈鑰，八表當淩虛。
神氣化虛晃，太上尊玉宸。
鍊此沈下質，感彼元上春。
靈液反流用，偃息崑閬津。
五鎖度靈鑰，滯散潛通真。
崿嶂洞陰窅，嶕嶢鬰千尋。
中有不測淵，蜿蜒伏蕭森。
作霈待時舉，妙化通天心。
六鎖度靈鑰，綜御歸龍吟。
嘉遁仰靈範，世道何韁鞿。
長生昔對面，皇皇昧玄機。
沆瀣不足吞，正一知所歸。
七鎖度靈鑰，進力行洞微。
犖确玉峰矗，真朋夐遨遊。
洗耳發清響，躡蹻瑲鸞高。
飛泉落松杪，節奏風蕭騷。
八鎖度靈鑰，鏗鏗引雲璈。
矯首太霞真，飛忱紫微垣。
委蛻速霞舉，脫灑人命門。
羽葆交芝雲，琳琅飆神旛。
九鎖度靈鑰，五氣身朝元。
風動歸雲清，日落衆山楚。
重來興彌深，託宿此何所。
浪浪鳴玉泉，恍恍對床雨。
夢斷身高低，塵勞深夜語。
絕頂方知天柱雲，早芽先破禁宮春。
琳罌入貢無多種，附隴鎗旗盡得珍。
洞君一榻爲誰懸，雲帳苔茵不外傳。
我醉欲眠非有地，也應重應寢虛緣。
峰頂侵雲法象寒，遠遊虛唱肅天官。
松吟泉漱人仙去，猶想簫聲落舊壇。
老樹根深絡石頑，危簷飛棟插高寒。
爲誰洗盡蒼龍骨，成嶺成峰上上看。
洞天三釂碧琳腴，大滌峰高躡太虛。
落日寒山宮闕近，恨無人寄絕家書。
籙簡深投幾井函，金堂玉室指空巖。
不須騎氣求林屋，一柱縣虛政隔凡。
碧澗淙流繚一源，閘機不露暗驚湍。
李翶千載濤江興，猛跨鼇頭立足看。
衆真霞珮上三天，誰見回飈□駕旋。
洞府後門人不信，片雲鶴鶴是歸仙。
朱鳥何年作瑞來，豈緣梧竹劃山開。
醴泉只在嵌巖裏，醉入幽棲更不迴。
朵雲朝起北山陰，暮入西崗散莫尋。
誰謂植根元不動，自從歸後出無心。
不發藏丹採石英，蘼蕪昌歜預芬榮。
五山瑶草無人見，爲問靈苗種得成。
茅君職守屢經年，懸竇回中坐幾仙。
酒甕若盈吾欲客，不須靈竅仰觀天。
骨橫虎口孰當雄，處士臨壇風自從。
猛伏丹成俱解化，至今靈草記沉蹤。
一穴中通百尺湫，骨寒空蛻洞門秋。
鱗潛變化疑相近，貝闕珠宮入海求。
山中紺箬元無脊，爐裏金丹日月開。
不是潛藏杜塵世，有人曾見碧蟾來。
金色輝祥發洞靈，是中日月久分精。
煌煌燁燁常如在，却笑時人不眼明。
雲廣翛閑失故宮，泓泉虬木古今同。
詩仙羽化無蹤跡，後世何人識此風。
石梯之字上青峰，碧玉琅玕掃碧空。
內隠一壺塵外室，夜吞明月曉吞風。
琅玕蘂笈藏幽谷，唯見白雲三五幅。
昔日天師其姓吳，巖前遺下雲中屋。
紫靄丹霓磨壁金，巖橋跨麓橫青陰。
陸先生事今何在，石室雲深無客尋。
水石何曾有古今，如絲如竹度高深。
自疑扁榜通塵聽，百代潺潺無賞音。
泯泯長流徹底清，石間松下倦心情。
洞天咫尺樞衣便，抖擻精神爲濯纓。
神力何年揭此門，破雲穿月扣天閽。
平生不得朝天路，猿鶴相招試與言。
老木槎牙罨澗深，翠蛟舞處一庭陰。
響泉不住流佳句，想見坡仙筆外心。
聚散空中不可期，虛含五色豈多姿。
歸來便合沈蹤跡，却是行人見出時。
松垣筆力破蒼溟，欲援任濤免稅丁。
一段風流好公案，錦江重寫入圖經。
戴星躡履謁靈祠，俯瞰龍宮映綠漪。
鏡樣清潭三百尺，峰巒環繞聳蒼碧。
道旁野老忽長噓，昔也原爲安民居。
嫂笑小姑借梳掠，插梳橫耳走送却。
姑嗔大嫂方作喧，迅雷陷宅變深潭。
是時水底猶存屋，入夜人聞尚舂粟。
歷年既久已無形，神龍守護稱安靈。
呼吸風雷作雲雨，爰與人間茂禾黍。
大觀邦人因禱祈，沛然甘澍滿郊圻。
人皆懷惠頌靈迹，侯爵初封助懽懌。
近時響應達朝廷，屢頒顯號莫與京。
我來假守三逢夏，每遇乾枯叩祠下。
靈湫一滴漲塞天，衝倒天河頻有年。
終始恩波如一日，躬趨端拜感何極。
肅容親炷一瓣香，稽首皈依謝休祥。
潭心水面跳雙鯉，已覺威靈示人喜。
南遊行矣歸故鄉，更願神兮長久與民作豐穰。
陰陽無端更去流，世間盛福難全收。
古人一麾耻外郡，今我半刺來邊州。
到官未久出按縣，滿眼猺獞森戈矛。
誰知造化默相補，玉融山水何清幽。
蒼崖翠壁老君洞，健非巧宦能兼遊。
萬歲乳成滴白柱，一卷溪畔眠青牛。
真仙遺迹覽不盡，散髮坐石臨清流。
灑然形質已自失，欲釀溟滓觴浮邱。
襟懷浩浩隘八極，身外何物非輕漚。
數聲長笑下山去，幾點白雲天際頭。
上得越山半，方壺紫翠環。
山幽春溜響，花落午陰閑。
梵剎依松外，仙家在竹間。
小窗借高枕，風定鳥綿蠻。
月色花光正可人，笙歌會處喜津津。
跨鰲海上文章客，攬轡天隅禮樂臣。
丹碧屏間三月暮，玻璃杯裏一團春。
暫聽紫燕黄鸝語，更捧紅雲侍玉宸。
上林不花一水凈，游魚姿媚翻寒景。
釣簑風冷天欲霜，惟有白鷗雙對影。
北隣白幘南烏巾，暮鴉共集無行人。
草堂老翁喚不醒，孤照野梅消息新。
穠桃復穠李，照影落春水。
渡頭看青楊，剪剪從風起。
裁書寫連環，殷勤問行李。
一籠幺鳳翼，一繫青鸞尾。
江南三月天，羣英爛如綺。
開到蕪菁花，春事良未已。
何當緩緩歸，蕩漾綠波裏。
客去深閉門，晏坐支其頤。
門前車馬喧，而此不及知。
獨鼓無絃琴，自着一色棋。
鳥啼花含笑，相對亦怡怡。
越人猶績禹，疏鑿此江邊。
地合秦城水，門浮楚客船。
蔭槐爲帝里，種稻屬徭田。
嘲异常巫言罷，寒雲又慘然。
吳門臺北竹樓隅，三日追陪漫叟居。
曉夢驚辭赤壁鶴，夜棲看打武昌魚。
橫洲遥溆分燈影，落月斜河運斗車。
回伏三江問漢口，陸離蘭葉響環琚。
夙有斯巖約，今朝喜踐盟。
路從支澗入，人在半空行。
六月如霜候，四時長雨聲。
願求容膝地，著我過浮生。
乳燕啼鳩三月暮，淡雲疎雨午時天。
金雀花落無人管，斷送韶光又一年。
九秋半矩月團團，瓊瑶世界夜氣寒。
羽士躍身導阿瞞，麾斥八極青雲端。
老柯擲桂香不死，銀橋跨空一萬里。
飛步抽簪扣玉扃，中有素娥三千人。
綠瞳翦水鬢堆霧，風卷縞袖條脫露。
琅璈雲笛廣庭舞，笑乘白鸞弄蟾兔。
歸裁仙曲作霓裳，天音盡洗凡絲簧。
霞裾星珮羅兩行，玉環垂手春風場。
樽前盡日看未足，絳膏泣鳳夜繼燭。
宮商忽變不可聽，馬嵬斜谷雨霖鈴。
妾離父母來從君，相期百年終此身。
初合鸞凰席未煖，熟視眉目識未真。
兵符捉人夜調遣，丁寧尅日到邊面。
紅旗在手弓在腰，花驄一躍迅於箭。
回頭語我勿慘傷，歸來印斗金带黄。
我聞軍功未易就，膏血紫塞十八九。
嫁狗逐狗雞逐雞，耿耿不寐展轉思。
吠月啼曉喧孤幃，淚雨千行心肝摧。
與其眼穿萬里見無日，何如同赴沙場戰死俱白骨。
羽人窟宅壓滄溟，崑崙閬風天墉城。
紫蘭絳節跨彩鳳，殷勤傳命邀同盟。
七月七日凉秋霽，千官鏘珮森幢衛。
王母雲車九色龍，上元霜袍三角髻。
劉徹屏息迎兩仙，兜香塗門高馥天。
星裳黼衮自酬酢，方朔窺窗不敢前。
金漿玉醴濯凡腹，紅顆絢飣蟠桃熟。
宴酣樂奏瑶池音，琅璈子登笛雙成。
乞憐請藥承華殿，教戒丁寧先自反。
三尸欲脫毋淫亂，五性盡捨更勤儉。
各出數語鍼膏肓，此是長生度世方。
徹心未悟益猖狂，萬八千里周遐荒。
少翁欒大誅相繼，海上何日無方士。
五柞宮中夢斷時，銅盤玉露胡爲不起死。
阿蠻妙舞翠袖長，臂韝珠絡带寶裝。
春風按試清元殿，粉白黛綠立兩傍。
三郎老手打羯鼓，太真纖指彈龍香。
箜篌野狐拍懷智，觱篥龜年笛寧王。
中有八姨坐綺席，淡掃蛾眉壓宮粧。
醉看阿蠻小垂手，飛燕輕盈驚鴻翔。
八姨指揮三郎聽，頒賚豈惜傾篚箱。
纏頭一局三百萬，莫遣傍人笑大唐。
尾聲方斷地衣卷，忽聞鼙鼓喧漁陽。
播遷纔出望賢路，玉食未進日卓午。
糲飯胡餠能幾許，不飽皇孫及妃主。
阿蠻知是何處去，但見豬龍胡旋舞。
烏騅馬，紫游韁，戍夫一鞭天一方。
揆程想過長城下，思古築役摧人腸。
白骨如雪浸水窟，骨上猶带秦時血。
雨打風吹宇宙腥，君渴莫飲救馬渴。
衣適寒暄飯加餐，省酒戒勿離軍門。
鴈來不惜數行字，鴈回我亦寄平安。
自從君出與君別，怕聽砧聲怕見月。
細思人生能幾何，未卜彼此俱白髮。
官有好爵與爾靡，萬死一生方得之。
不如更戍聞早歸，百年鄰里誇齊眉。
冶容麗質世鮮比，擇對年少風流子。
並欄觀魚雙戲水，妾心郎心誓如此。
一朝結束萬里行，東欲到海西到秦。
醉中慷慨躍馬去，出門十年無信音。
或傳淫蕩歸不得，或傳已作泉下客。
郎兮郎兮奈若何，恨淚徹夜孤枕滴。
君不聞鶑鶑錦字寄西遊，玉環綵絲意綢繆。
郎心忍向他人笑，下床徒自爲郎羞。
又不聞盼盼樽前小垂手，燕子樓深情獨厚。
豈期紅粉遽成灰，怨句空吟三百首。
一二三四月如眉，積累如梳截半規。
玉斧晝夜修不徹，修成團鏡當空垂。
十眉有樣列象几，梳裁春冰鏡涵水。
瑶娥睡起拂菱花，掃黛插鬢雲繞指。
歛袂亭亭天上妝，環珮隠體璆琳鏘。
驂鸞跨鶴舞仙譜，子登彈璈飛瓊簧。
天風颼飂冷到骨，銀河澎浪濺羅襪。
一輪千古廣寒深，折盡桂花應白髮。
禦戎豈別無經綸，婁敬作俑言和親。
或結或絕患不已，至呼韓邪朝竟寧。
稽首願得壻漢氏，秭歸有女王昭君。
臨時失捐畫工賂，蛾眉遠嫁單于庭。
玉容慘淡落紫塞，粉淚闌干揮黄雲。
下馬穹廬移步澀，彈絲誰要胡兒聽。
年年兩軍苦爭戰，殺人如麻盈邊城。
若藉此行贖萬骨，甘忍吾恥縻一身。
聞笳常使夢魂驚，倚樓惟恐烽火明。
狼子野心何可憑，嗚呼狼子野心何可憑。
凭欄日日望歸騶，書來又報瀟湘遊。
卷書默坐淚自雨，彈向花上花替愁。
想郎快意楊州鶴，風光何地非行樂。
妾腸寸斷郎豈知，獨步苔階空聽鵲。
風濾碧紗夜窗深，弄針燈下無心情。
蜀羅一段茸五色，看定鴛鴦繡不成。
妾貌留春春要去，妝鏡孤鸞無力舞。
轆轤吚啞殘夢驚，曉嘶似是郎馬聲。
卷簾無人簾再下，遣童水東占打瓦。
屋一百間臺十丈，岧嶢突兀九霄上。
明月空照八尺床，幾點酸風摇繐帳。
離宮金鎖掣不開，美人紅粉今成灰。
蘭麝分恩銷餘馥，銅雀飛去無時回。
太官朝暮薦酒脯，迷魂尚愛殘歌舞。
戀戀西陵一抔土，上馬橫槊平日詫英武。
叔寶沉迷建鄴宮，厭厭夜飲清晝同。
金碧三閣插晴漢，沉檀十里聞香風。
疊石爲山水爲沼，後庭萬花坼春叢。
狎客倡酬女學士，污詞媚句爭新工。
被之弦歌恣酣樂，千娥行列紛青紅。
將軍忽遇韓擒虎，江神今識清河公。
憑欄璧月詞未終，誰知携手兩妃遊井中。
太公嚴子陵，皤然兩漁人。
文王尚西伯，光皇已中興。
太公所以竟卷餌，子陵所以歸垂綸。
趨向固異轍，出處同一心。
當日遭逢儻易地，兩翁亦必隨時而屈伸。
釣臺高兮渭水清，或隠或顯俱彰千古名。
東風飄花誰共惜，暑雨馥蓮不忺摘。
琱欄倚露月千里，銅鋪鎖寒雪一尺。
終年漢漏滴四時，屈指三百六十日。
遠山蹙斷懶塗抹，怕開妝鏡鸞舞隻。
怨淚闌干落離宮，纖玉彈珠香風濕。
夢回想像巫山雲，簷鵲似傳天上音。
便教粉黛近君側，未卜膠漆投君心。
豈不聞東宮婕妤作歌悲團扇，又不聞長門阿嬌買賦捐黄金。
君不見明皇有象能拜舞，看定祿山瞪目怒。
又不見昭宗有猴能起居，望見全忠奮臂呼。
兩朝玩物固喪志，異類報國乃仗義。
天寶大駕蜀道巡，開平初元唐祚傾。
百僚奉賊身盡竄，宰相畏族神不寧。
爾象爾猴忿且嗔，其面雖獸心則人。
當時節士知有幾，壯哉義獸不怕死。
蓮浴雙鴛鴦，梧棲雙鳳凰。
雙舞蝶度牆，雙飛燕歸梁。
倚欄人顰翠，忍淚心暗傷。
閉戶羅幃悄，孤燈耿空房。
欲睡睡未得，獨坐理絲簧。
彈吹不成調，征夫天一方。
三六乘鸞初嫁君，琴瑟朝暮誓不分。
酒酣使氣浪自許，片舌儀秦弄風雲。
東吳西蜀幾千里，鴈來數年無幅紙。
有便我必寄錦牋，豈應皆沉石頭水。
酸風一點淚兩行，憑欄瞥過雙鴛鴦。
霜花迫簾冷蠟焰，雨梧傍枕敲銀床。
乞靈每日扣巫祝，更向靜處聽響卜。
人言卯夜驗不差，又言元宵應尤速。
二說果如神，俱占敢厭頻。
齋心通我意，側步潜我身。
或坼翠幌視，或靠綠窗避。
兩夕行人語，字字還家意。
羅襪走褪奔繡幃，懽喜無地魂天飛。
小兒放嬌來牽衣，抱我門前接爺歸。
君不見盧生枕上客邯鄲，君不見淳于穴中到槐安。
出將入相羣兒仕，賜爵錫邑公主貴。
黄粱未熟已欠伸，清樽尚在遽驚起，人生榮華懽樂亦如此。
雙轂晝飛夜旋一彈指，胡不看取二人夢中事。
旱曦赫空歲不熟，炊甑飛塵煮薄粥。
翁媼饑雷常轉腹，大兒嗷嗷小兒哭。
愁死未死此何時，縣道賦不遺毫釐。
科胥督欠烈星火，詬言我已遭榜笞。
壯丁偷身出走避，病婦抱子訴下淚。
掉頭不恤爾有無，多寡但照帖中字。
盤雞豈能供大嚼，杯酒安足直一醉。
瀝血祈哀容貸納，拍案邀需仍痛詈。
百請幸聽去須臾，衝夜搥門誰叫呼。
後胥復持朱書急急符，預借明年一年租。
君馬踏邊塵，繡帷妾一身。
仰天無過鴈，俯水無遊鱗。
酒難獨自酌，蟻樽空浮春。
食亦不知味，駝峰徒薦珍。
憶昔送君君已醉，醉言更戍一年事。
兜鍪北去幾寒暑，兩地肝腸摧萬里。
別來容貌似舊無，寄去衣裳知到未。
折柳絲絲紫塞心，對花片片青春淚。
夜聞琴瑟鼓鄰家，人皆齊眉老年華。
不忍恨君翻自恨，長吁矯首天之涯。
幾度虛傳歸信息，愛聽乾鵲怕聽鴉。
孤枕有時髣髴夢中見，覺來霜角咽梅花。
精神如熊氣如虹，夢寐思勒燕然功。
龍泉寶鞘橫三尺，犀甲茸絛擐兩重。
鳴鏑飛空挾霜遠，認旗貼身颭日紅。
玉轡繡韉鞲驄馬，眼有紫焰炯雙瞳。
誓縛單于獻天子，離觴不揮兒女淚。
笳鼓動地歸來時，金印斗大肘後繫。
君不見燕頷虎頸班超侯萬里，又不見風聲鶴唳謝玄破肥水。
入得良人門，自誓終此身。
掃室擁箕箒，進盥躬盤巾。
采桑趨隴首，薦蘋潔澗濱。
十年盡婦道，惟恐堂前嗔。
上和下睦本無事，一二小姑恣萋斐。
浸潤既深貝錦成，不棄不出譖不已。
良人繾綣涕漣洏，父母之命安敢違。
舉頭天邊指缺月，暫缺須有團圓時。
君不聞章臺長條依舊垂，樂昌半鏡還復歸。
春催農工動阡陌，耕犂紛紜牛背血。
種蒔已徧復耘耔，久晴渴雨車聲發。
往來邏視曉夕忙，香穗垂頭秋登場。
一年苦辛今幸熟，壯兒健婦爭掃倉。
官輸私負索交至，勺合不留但糠秕。
我腹不飽飽他人，終日茅簷愁餓死。
春氣熏陶蠶動紙，採桑女兒鬨如市。
晝飼夜餧時分盤，扃門謝客謹俗忌。
雪團落架抽繭絲，小姑繰車婦織機。
全家勤勞各有望，翁媼處分將裁衣。
官輸私負索交至，尺寸不留但箱篚。
我身不煖煖他人，終日茅簷愁凍死。
赤龍駕輪飛上天，倏東倏西晝夜旋。
流光萬古去不返，少壯翻手成華顛。
閬風層城羽衣仙，方瞳綠髮耕芝田。
玉樓貯春春不老，蟠桃一實三千年。
我欲訪仙弱水隔，住世奈此急景煎，茫然無計相留連。
打併萬事不放到眼前，右杯左蟹拍浮百斛船。
霽江浮春新水肥，粼粼鴨綠東風微。
波心上下舴艋滑，釣車香餌卷落暉。
纖鱗噞喁錦穿柳，半留賣錢半換酒。
爛醉茅簷紅杏家，折花簪髮把兩手。
沙岸尋芳青驄嘶，彈絲吹竹挾蛾眉。
笑指漁父何寂寞，漁父掉頭我自樂。
煙溪流碧浸炎空，滌濯袢蒸蒹葭風。
大港小港凉世界，隔堤荷蕩香到篷。
儂家生長舟一葉，豈識人間半點熱。
青笠綠蓑山雨來，雨過波平夜撐月。
水亭避暑冰玉肌，枕設珊瑚簟琉璃。
笑指漁父何辛苦，漁父掉頭渾不顧。
新鴈銜秋訪水涯，分屯洲渚傍蘆花。
停橈相約結溪社，來往無嫌同一家。
酒酣把笛吹村曲，聲曳蘭風入山腹。
釣竿到手萬事輕，孰是孰非孰榮辱。
江樓邀月粉黛濃，簧璈嘈雜徹桂宮。
笑指漁父何冷落，漁父掉頭吾豈錯。
六花坼凍雲模糊，釣鈎空擲寒無魚。
繫舟枯柳歸茅舍，撥火煨薪擁地爐。
賒鄰一榼醅醱玉，老稚分霑春回谷。
重來解維放夜筒，橫風打向別港宿。
溪館對雪歌妓圍，釜出駝峰酒羔兒。
笑指漁父何憔悴，漁父掉頭但稱醉。
平生幾兩謝公屐，愛山愛水真成癖。
集雲峰在指顧間，年來抗塵乃絕跡。
西風從臾作意登，佛境未入心境清。
九秋顥氣接嵐氣，五里松聲答泉聲。
招提金碧壓深窈，鐘皷四時遞昏曉。
梵音獨許山鳥聽，禪夢不驚胡蝶遶。
土腴露飽蔬笋鮮，一粥一飯天上僧。
伊蒲供罷日卓午，浮空半是烹茶煙。
四藤欲知閣中味，萬字欲參堂上意。
請將此事且姑置，坐看山雨濯晚翠。
湖光蕩綠春拍塞，百雉之東纔咫尺。
五步一亭十步榭，軒窗處處臨水闢。
露濃晝淑花溜紅，煙嫩堤平草連碧。
俯窺萍罅魚上下，仰聽木杪禽格磔。
拂拭塵埃讀祖碑，摩挲峰竅憐盧石。
中年懷抱多感慨，東西跳丸駒過隙。
山林鐘鼎同一盡，可笑世網甘形役。
甕邊吏部真得計，右酒左蟹船中拍。
明朝風雨那可料，且對湖山醉今夕。
沙鷗許我再尋盟，從此時携杖頭百。
浙江之東千巖出，參差半天氣葱鬰。
禹昔不返南巡車，越人交口說遺跡。
日往月來三千春，宮有龍瑞洞陽明。
搜深陟危辨舊穴，訛以傳訛終難尋。
荒山一片老風雨，徘徊問山山無語。
寒林朝號萬壑秋，冷煙暮結太古愁。
誰能爲起馬遷死，指點當時所探何處是。
二十年前客中都，壁間誰掛蒙泉圖。
天造地設有如此，果若所畫疑蓬壺。
御風來遊洞庭北，此境突兀眼前出。
荆門之外天下稀，翻思畫圖纔髣髴。
山根寒源月一泓，細流循沼曲折分。
天光倒影寫晴碧，對此洗我瀟灑心。
雲木枕崖影濕翠，金蓮鋪鏡葩在水。
流觴自是模蘭亭，山陰今日那得爾。
向暮深林啼子規，柳花作團貼水飛。
吟興未盡征馬嘶，他時清夢猶見之。
去年曾問荆門途，雞鳴狗吠民耕鋤。
摇鞭重來意慘澹，前日井邑今丘墟。
雲昏雨澀草堆碧，四野荒荒人跡疎。
深山扶携皆露處，骨肉蕩沒况室廬。
老農無力倚林卧，少定舉首來向余。
官人且坐待儂說，未說泗涕先橫裾。
老夫老豈識兵革，忽見遠近皆狂胡。
懸崖絕壁魚貫進，飛馬上下爭馳驅。
吾軍非是無身手，未鼓棄甲先奔趨。
時平廩帛官不計，戰勝爵賞官不辜。
進怯鋒鏑退焚掠，虜既難堪堪汝乎。
歸來未暇正其罪，官有金幣還招呼。
老夫莫曉軍旅事，但聞敗衄深嗟吁。
我聽其言爲蹙頞，含悽獨下西山隅。
金蓮似恨羶風染，蒙泉未洗血水污。
九秋半破明月夕，照我孤憤行繞壁。
天子嘗膽方仄席，微臣敢作楚囚泣，秋風一劔樓蘭國。
吾聞楚鄉江山多勝處，今之楚觀尤得江山趣。
萬象排拶索應酬，丹青閣筆無所措。
大則湘水小臨蒸，衆流合派銀河傾。
陶寫秋氣浸明月，夜波爽透百雉城。
右則鴈峰左石鼓，雙屏競秀蒼龍舞。
吞吐嵐光飛亂雲，凉風暝送兩崖雨。
江山之趣於此無不宜，朝暮變化愈出而愈奇。
最愛鷗鷺甘冷淡，占斷汀渚供娛嬉。
東塗西抹晚煙翠，漁父歸舟卷鈎餌。
鼓枻而歌倚半醉，中有滄浪濯纓意。
杜若一片迷芳洲，凭欄懷古生新愁。
更上崔嵬千尺湘春樓，縱目乾坤盡見衡嶽秋。
吾嘗誦麓山盤紆句，又嘗誦深林玲瓏詩。
前有工部後吏部，拈出千古湘西奇。
扶藜遊目逐蕭爽，捫蘿陟磴忘嶮巇。
杉檜摇空蛟虬舞，嶺壑翳霧猿猱悲。
晨昏兩鐘遞名剎，日月一壇老仙祠。
摩幹徘徊憐晉柏，剝苔俯仰認唐碑。
碧虛心照眼已闊，更上萬仞層臺危。
楚濤左渺連七澤，蠻煙右湧迷九嶷。
學宮岧嶢壓勝槩，百泉曲折流方池。
英才涵濡教育樂，風雩慨想莫春時。
登臨殊未徧幽境，殘陽木末墜紅影。
松陰夾道倒接䍦，不遣前訶殺風景。
小留一片瀟湘亭，雙鷺飛來妝秋屏。
橘垂嫩顆匝洲青，芷紛柔葉飄岸馨。
冥搜枯腸浪著語，對人欲舉不敢舉。
拍欄但吟工部吏部兩大篇，水光山色俱欣然。
嗷嗷哀鳴肅肅羽，魂清意爽愛湘楚。
西風作惡陣脚散，斜行千點下煙浦。
飛力已困日且晡，便欲就宿依寒蘆。
大者居中圍以奴，丁寧緩急相驚呼。
嗟此何景兮平沙鴈落，丹青欲盡未易著。
晚日放晴雨脚收，楚山千里江吞秋。
上水風生荻花渚，漠漠幅蒲天際浮。
輕雲驟掩目力斷，雲消似過芳洲半。
危檣逐烏惟恐緩，燕子爭飛先到岸。
嗟此何景兮遠浦帆歸，丹青欲盡殊堪嗤。
朝氛吐吞影模糊，嫩日隠見光卷舒。
湘巒滴翠石徑滑，遠近憧憧人趁虛。
天風作意扶霽色，噓拂昏翳半明滅。
槿籬髣髴橘林隔，一竿斜插酒旗揭。
嗟此何景兮山市晴嵐，丹青欲盡良獨難。
雲擁黄昏朔風急，長空杳杳水拍拍。
六花舞白徧三湘，失却寒峰翠千尺。
片瓊屑玉響羣林，蘆叢蕭瑟聲更清。
凍月開匳俄吐晴，銀宮一色上下明。
嗟此何景兮江天暮雪，丹青欲盡不可得。
西顥沆碭露華白，河漢浩浩浴素魄。
平湖萬頃摇銀光，祇留君山一點碧。
帝子揚靈駕飛龍，鼓瑟來遊水精宮。
聲徹桂娥亦歛容，葉下北渚嫋嫋風。
嗟此何景兮洞庭秋月，丹青欲盡那免拙。
楚天濃雲如墨潑，通宵滂沱翻江闊。
寒聲徧撼蒹葭林，要將秋容洗到骨。
杜若洲有鴻鴈棲，震凌喧夢時驚疑。
釣翁醉睡却不知，樁脫纜斷船偷移。
嗟此何景兮瀟湘夜雨，丹青欲盡浪自苦。
西嶺驟暗銷殘暉，芷岸蘭汀堆夕霏。
數聲撞空九天半，知有招提隠翠微。
風助餘音響崖谷，蕭蕭暝港孤舟宿。
禪關棲鳥爭寒木，歸僧疾步穿山麓。
嗟此何景兮煙寺晚鐘，丹青欲盡焉能窮。
積雨初過湘水滿，夕陽蕩金接天遠。
影掛寒罾江步斜，紅殘茅簷沙巷晚。
小艇澤畔收釣緡，鼓枻滄浪歌濯纓。
醉眼西望送沉輪，繫纜籬根穿錦鱗。
嗟此何景兮漁村落照，丹青欲盡無由妙。
湖之綠兮如藍，湖之明兮如鏡。
藍染晴空晚色鮮，鏡照天宇秋毫浄。
乾坤兩間共開闢，魚鳥四時自飛泳。
炎州著脚苦蒸鬰，對此恍入清凉境。
其東羣木合抱森，觀政觀魚連秀陰。
濂泉沸甃珠的皪，飲瓢洗我太古心。
其西冰壺爽到骨，曉波澄秋夜印月。
藏春園種雜花稠，分得庾梅攙先發。
其南粉雉霄漢橫，旋補楊柳沿堤青。
上下天光同一碧，我來拈出營新亭。
其北千片石洲石，或虬或鳳或劔戟。
環流軒館瘴霧收，簷影倒漾水底日。
葛仙昔煉九轉丹，丹成飛上羅浮山。
海邊亭外春萬里，御風忽挹仙翁袂。
翁乘飈車擁霓旌，約我十二樓五城。
翁言羽化世已久，問湖風月依舊否。
君不見少君詫安期海上之棗，又不見坡仙詠安期宅邊之蒲。
棗失其種豈復得，蒲生於澗何時無。
澗流涓涓淺可涉，牽蔓披沙搜九節。
仙家自欲供仙餌，靈根不容凡齒齧。
循澗探奇巖石幽，瀑音迎耳鏘琅球。
陰壑常寒失炎熱，終日自雨鳴春秋。
振衣策足崔嵬頂，跨歷列缺凌倒景。
天風海濤撼宇宙，神清骨冷肝膽醒。
聲傳九霄景泰鐘，更上上方梯晴空。
兩眼有盡天不盡，滄溟浩與銀河通。
指顧神山似非遠，弱水誰云隔三萬。
乘風直到金銀臺，握手安期話蒲澗。
戊戌正月二十五，摇轡東風蒲澗去。
年年今日是時節，飛蓋傾城車塞路。
野亭山館坐不徧，幙天席地千百處。
開壺設樏紛酒炙，擘蟹錐蠔間醢脯。
笑言相續樂甚真，禮文不侈意則古。
我亦隨衆窮勝覽，先訪安期登梵宇。
入春少雨多是晴，穹巖寒溜僅一縷。
白雲千級逼象緯，滄海萬里渺煙霧。
倚欄方快心目遠，牛羊下山林壑暮。
小兒隊隊逐歸騶，拍手呼舞趁簫鼓。
遊人到晚懽未厭，徘徊不忍收樽俎。
行穿梅嶺還江西，首爲南州詫風土。
洞庭吞天天無風，月印一鏡星涵空。
波心千丈光五色，漁人嘖嘖疑垂虹。
睨而視之寂不見，舉網下罩追遺蹤。
須臾雷轟怒濤吼，鼓蕩六合雰溟濛。
所得非魚亦非龍，炯然三尺貫當中。
肉銷骨立精氣融，鏗鍧其聲韜其鋒。
越砥稍稍加磨礲，壯士見之肝膽雄。
雷煥已死不可起，有誰解識斗間氣。
人疑龍泉或太阿，萬古凡劍空一洗。
倚樓西北望邊城，連月亙天烽火明。
隠憂枕上思請纓，夜半躍鞘床頭鳴。
夢中見告若有神，吾價豈但直百金，吾勇豈但敵一人。
知君素有擊楫中流心，誓當助君報國萬里清胡塵。
神山鼎峙滄海東，瑶池翠水環銀宮。
朝霞夕霏自今古，飆車羽輪何憧憧。
文館岧嶢霄漢立，群賢飛珮翔鵷鴻。
人間風日總不到，逍遥宛在神山中。
苕谿閩山兩仙伯，雙槎貫月凌溟濛。
分光東壁筆摛錦，携手西崑氣垂虹。
承明厭直江湖去，回首雲霧迷方蓬。
風萍既散俄復聚，赤帷朱轓巧相逢。
舊遊共說橫秋下，城隅勝槩髣髴同。
寓意瀛洲規小築，軒楹突兀浮青紅。
弱水休論三萬里，玉樓未羨十二重。
洞門無鎖棠陰晝，太華吹香藕花風。
夜藜吐耀來太乙，旨酒共飲煩壺公。
臨汝自昔號仙窟，左有靈谷右峨蜂。
浮丘老翁跨白鶴，魏壇元君携青童。
欣聞瓊宙出金柅，往往挽袂來相從。
祇恐濟世緣未了，一麾一節難久容。
九天丹鳳銜雙詔，脩門並轡摇冬瓏。
不但十八學士同步武，風雲廊廟兩兩登夔龍。
共辦霖雨舟楫功，他年相與騎鯨追喬松。
西清平生雅好奇，夜則忘寐晝忘饑。
搜今抉古竭心力，常恐世間一物遺。
雲霧軒窗煙月戶，萬寶彙列牙籤垂。
循環邏視日千匝，拊摩拂拭心融怡。
驚寇披猖變倉卒，六丁下取留毫釐。
收拾售用自不足，尚輟三珍贈我爲。
六幅之珍老坡字，印可誰氏參寥師。
怒鵬九萬氣吞吐，驪珠百二光陸離。
兩軸之珍雲子畫，李杜跨蹇將何之。
華陰縣裏過門日，浣花溪上尋春時。
一張之珍太古琴，孤桐斲削嶧陽枝。
刻名漱玉世少比，較昔響泉彼堪嗤。
銀鈎鐵畫貴楷正，此則倚醉飛蛟螭。
寸馬豆人貴纖密，此則縱意隳藩籬。
金徽玉軫貴音韵，此則得趣絕絃絲。
天機皆由胸襟出，妙處莫以形迹窺。
愛茲三珍每自隨，酒酣呼馿任倒騎。
抱琴委轡烏角欹，琅然高吟夏夜詩。
解維武陵岸，江肥雨新止。
兼程趨洞庭，勢疾建瓴比。
銀光吞上下，莫辨天與水。
我乃航其間，滉瀁藉一葦。
吏塵貯兩袖，到此劃湔洗。
黄昏打頭風，洪波半空起。
舟子惶束手，喧呼互排詆。
有篙無處著，有纜無地艤。
鐵索二百丈，牽貓卧沙底。
進難退不可，簸弄任所以。
巨浪聲洪鐘，合力撞舟尾。
一撞心一折，通夕不知幾。
刻燭驗天明，狂勢稍披靡。
卷索急飛櫓，半晝見涯涘。
危命脫針孔，再生自今始。
人言岳州程，風便五日耳。
漂滯費半月，初意所不擬。
粉堞俄在眼，層樓九霄峙。
凭欄氣方豁，東望酸徹髓。
前日我片帆，掀舞怒濤裏。
羊腸百八盤，行路難如此。
今知驚浪上，羊腸尚可履。
在家貧亦好，身安門掃軌。
鼾鼻喧午窗，風波儘千里。
奔走異軌轍，聚散水上萍。
誰知風月夕，同登藕花亭。
駒隙晝夜駃，塵埃鬢俱星。
朋舊半埋玉，念此慨頹齡。
天涯幸合席，相對談飄零。
昔別君韋布，照眼袍今青。
羣兒儼成行，誦書如建瓴。
瞳人紛炯炯，捧斚傾綠醽。
溪茹芹蓴美，秋核查梨馨。
開口笑豈易，主人愁罄缾。
命僕更沽覓，痛飲俱忘形。
明日又分袂，眠食加丁寧。
明鏡明於月，白髮白於雪。
月照雪轉添，使我心斷絕。
連年事行役，曾不須臾歇。
陟岡脚雙繭，凌湖舟一葉。
五覿君山面，洪濤漲天闊。
重倚南樓欄，遠鴈逐雲滅。
西風落破帽，龍山酬九節。
摇鞭荆門去，蒙泉弄清潔。
游觀固不惡，奔走計則拙。
眠指幾千里，意者遂休轍。
困翮墮渚宮，因循入覊紲。
天涯寒苦早，袖穿手龜裂。
村沽酒力薄，連釂耳方熱。
矯首飛白雲，杳杳望吳越。
儒冠信誤身，鑄盡六州鐵。
似陰還似晴，好風弄輕柔。
土膏春犂滑，竹深鳴禽幽。
農家頗瀟灑，{氵虢}{氵虢}氵清泉流。
蹇余入茅簷，解带爲小留。
荆釵三兩婦，競將機杼投。
吹爐問官人，肯喫村茶不。
羣兒窗下讀，千字文蒙求。
余因拊其背，勸汝早休休。
泓穎纔識面，白盡年少頭。
耕食而鑿飲，胡不安箕裘。
迺翁聽我言，急把書卷收。
遣兒出門去，一人騎一牛。
卓庵遠入深林去，生怕世人知得處。
四邊剩却許多雲，重重塞斷山前路。
蝨形僅如麻粟微，蝨毒過於刀錐慘。
上循鬢髮貫紺珠，下匿裳衣綴玉糝。
呼朋引類極猖蹶，摇頭舉足恣餐啖。
晴窗曉捫屢遷坐，雨床夜搔不安毯。
急喚童子具湯沐，奔迸出沒似喪膽。
童子蹙頞代請命，姑責戒勵後不敢。
念其昔日到明光，曾遊相鬚經御覽。
捫蘿入石徑，野衲棲其間。
杖錫知何處，留雲守禪關。
當戶走饑鼠，隔林巢白鷴。
候久移晚照，困來漱寒灣。
翛然非人世，欲去且復還。
木杪猿一聲，六窗契山山。
青春挽不回，白髮摘不盡。
減圍羞敝带，照面怯皎鏡。
功名知儻來，肯問終南徑。
榮枯默有數，豈待蓋棺定。
人世如夢幻，具眼須猛省。
毋爲塵埃役，而敗山林興。
亭前富葵花，隔簾烜紅影。
雨餘老苞困，欲謝若未忍。
有客適過秋，對此惜芳景。
從事在青州，呼兒往三請。
古埭浸寒漪，日至凡數四。
沼洄沙水嚙，蕪廢歲復歲。
野鳬以爲宗，出沒有閒思。
誰能靜處觀，爲我畫其意。
中天行素月，炯炯白玉團。
空林現百怪，滿地龍蛇盤。
超然立於獨，亭亭老蒼官。
有形亦是幻，一笑凌高寒。
我昔浪漫遊，一葉浮虛空。
短篷雨聲來，凄然念山中。
巢居遂初志，靜聽忘吾窮。
青燈亦多情，伴此滄浪翁。
方池納明月，坐看雲影移。
孤光動寒碧，一洗摇落悲。
耽耽吾喪我，役役子爲誰。
往來皆外物，妙質何曾虧。
一鏡行中天，地籟寂不動。
影散家家窗，萬枕酣短夢。
何爲紅塵裏，綠酒笑鉛汞。
𠻳齒吸英華，龍虎出妙用。
水火互爲宅，此理不在遠。
君看烏與兔，可以悟一本。
吾將罪儵忽，何事鑿混沌。
大笑睨八荒，落木西風晚。
日月兩彈丸，萬古春復秋。
遷次有始終，合符無遲留。
舉酒邀明月，浮子白玉舟。
願毋渝此盟，坐待天運周。
昔我落城市，日厭塵滿腔。
携書歸故山，三年師老龐。
興來復此遊，名勝萃一邦。
東風三日雨，孤吟倚篷窗。
晴天澹新碧，扶藜度危矼。
同袍二三子，聲應不待撞。
意行得古寺，共尋葛藤樁。
天風鳴珮環，冉冉白鶴雙。
坐看廬山雲，大釂傾酒缸。
欲去復裴徊，返照明春江。
我行溪上路，行雲爲徘徊。
天高北風惡，叫叫鴻雁來。
起望杜若洲，渺渺絕沿洄。
孤芳據其勝，修潔無纖埃。
俗子不敢近，石梁尚崔嵬。
我如剪翎鶴，老志空低回。
又如渴蠹木，枯根莽難培。
巧拙有定賦，神功若爲栽。
持此欲叩君，溪寒雪皚皚。
景文大兄行，世念如浮雲。
自讀仲退詩，夜夜夢見君。
憶昨初識君，所見溢所聞。
促席傾底裏，談諧意彌勤。
尚論三湯公，剪燭夜達分。
共悲風流遠，纍纍北邙墳。
今年芝山聚，有感蘭亭文。
醉墨出三昧，逸氣凌鵝群。
茲聞賦遠遊，應接當紛紜。
中洲盛吟事，群公氣如焚。
勗哉爭長難，吾衰不能軍。
丈夫貴意氣，豈必在合并。
琅琅對月篇，中有伐木聲。
夫子黎湯流，事事誇奇情。
未忘雷張舊，蒯綆媿青萍。
向來在匣時，雌雄互悲鳴。
分離未云遠，涇渭判濁清。
精靈諒密契，歲月空崢嶸。
吾方師漆園，因劍論養生。
時時呼斗酒，磊落澆使平。
新年未入山，今晨風日和。
況復得勝友，發興凌嵯峨。
冰澌激陰湍，草色明陽坡。
老梅高標致，疏花自巖阿。
樵兒與牧豎，迎笑相誰何。
問我結茅意，何年此婆娑。
悠然會深情，臨風發清歌。
回首紅塵中，孰與青山多。
危簷面長洲，晴雨各有趣。
灘鳴九霄珮，江瀉千丈素。
笑問流玉師，歲月不知度。
心空忘境勝，力定得實悟。
師云住是間，非住非非住。
更問有句無，寒藤倚枯樹。
憎欲毋已甚，同塵正自佳。
我如張仲蔚，蓬蒿滿荒階。
觀化有妙悟，委運增曠懷。
鴻飛正冥冥，雞鳴漫喈喈。
美人芳杜姿，玩世善打乖。
曲肱有真樂，俟命且潔齋。
身屈道則尊，不事塹與崖。
平生山中約，高致許我儕。
此語二十年，此事行當諧。
試看紅塵客，踏破幾鐵鞋。
君子法天運，小人昧時幾。
法天貴自强，時哉幾甚微。
强則無退惰，微則有是非。
終期德業成，無爲小人歸。
達士樂夷曠，俗子尚矜持。
緬懷同心人，春風久別離。
辭章五色線，絢爛逢明時。
顧我何所事，不耕復不菑。
屢空良可笑，我道固如茲。
但憂德未進，名浮亦奚爲。
周遊豈不佳，去去當從誰。
有酒但痛飲，莫問醇與醨。
聽雨不出戶，不知春已深。
綠水漲洄塘，翠氣明遥岑。
我家樹遶屋，庶蕃來時禽。
觀其引吭鳴，何如結舌瘖。
物理存比興，人事有升沉。
丈夫趣詣遠，道德遂初心。
知行貴兩盡，論說何足欽。
殘雪消陰崖，柔風被晴麓。
蘭根得天和，芳蕤出叢綠。
澹然如幽人，皎皎在空谷。
味薄趣自長，香遠韻更足。
尚嫌荃惠伍，肯與桃李凟。
中洲有吟仙，自愛稱初服。
丘壑賞孤清，泥塗憐久辱。
乃知松柏姿，均此受命獨。
石君瘦欲涸，毛穎老不沐。
爲子操猗蘭，清商出枯木。
天地以氣合，人物以類從。
孰是同類中，道同志復同。
槃槃石梁翁，閲世如老松。
若士古溪灣，水月印心胸。
相去不十里，而我居其中。
既無山川阻，隨此心迹融。
譚諧屢參伍，杖屨時從容。
巖下酌秋泉，溪上行春風。
奇文辨魚魯，古學窺鴻濛。
玄同執尤契，妙中值箭鋒。
從今不厭數，曠代或一逢。
願言各自珍，慎勿攖樊籠。
會同拾瑶草，更約摩金銅。
賦詩俟來者，物色傳畫工。
我幼在田間，頗識牧牛趣。
寒蓑煙雨林，短笛斜陽路。
十年陷世網，自悔一念悞。
歸來丘壑中，幸不失吾素。
平生愛顔闔，寧戚非所慕。
古今樂此事，僂指自有數。
阿翁老無營，尺箠了朝暮。
絕勝介葛盧，未鳴意已悟。
長謠遠屬我，真實見情愫。
勿遣兒輩覺，千載有知遇。
客從建安歸，遺我武夷圖。
開圖掛素壁，風煙生座隅。
奇峰三十六，拔起凌天衢。
一水從中來，九折何縈紆。
想見岩壑間，縹緲藏仙都。
荒哉武與夷，遼遼不可呼。
尚聞雲谷仙，舊跡未深蕪。
櫂歌留絕唱，遺書鎮精廬。
高操誰能攀，幽致或可摹。
三年規一遊，神往形尤拘。
便須理行纏，勿遣歲月徂。
山靈有夙契，清風爲前驅。
今日行我圃，欣然會吾心。
町畦分燥濕，種蒔論淺深。
柔脆置其陽，堅實值其陰。
瓜芋既蓊蓊，桑麻亦森森。
晚菘與早韭，鬰然起如林。
雖無五畝勝，寸寸皆黄金。
學圃聖所鄙，勢塗力難任。
不辭鋤銍勞，且免蒿艾侵。
君看門前客，此樂無由尋。
夜中不成寐，披衣步前庭。
榮榮無塵雜，四面敞且平。
俯聽衆竅靜，仰視疏星明。
眇然寓其間，一粟浮大瀛。
滔滔匯衆濁，涓流若爲清。
矧今六八年，華髪日夜生。
平生信古學，及此將何成。
妄動多險阻，深居來譏評。
和同豈不願，矯揉非其情。
世眼自醜好，千載有重輕。
所志不可移，坐待鄰雞鳴。
有酒相與飲，無酒但啜茶。
人情貴真實，豈在崇浮夸。
高人賞我趣，謂悃愊無華。
世士乃不然，傳食謗且誇。
更欲論施報，終身置齒牙。
乾餱或速愆，口體亦可嗟。
清風郭與茅，千古無以加。
去去欲語誰，挈瓶灌吾瓜。
人事恒有數，一聚百阻難。
朅來集斯堂，主客俱蕭閒。
明公圖不朽，盤礴筆墨間。
諏求逮耆耄，采錄及蒯菅。
論述本至公，不待潤與刪。
居然是傳信，可但起澆頑。
古今文章家，我粗窺一斑。
茲事未易言，千載有相關。
周旋得所願，欣快忘幽孱。
炎塵屏四野，清風洗沈瘝。
佳興殊未極，延緣念當還。
呼童夙嚴駕，東明映青山。
山林或塵土，城郭無市譁。
境勝固繇人，況是詩書家。
小齋貯虛明，景物亦可嘉。
怪石卧屭贔，修藤綰龍蛇。
清泉纖纖草，小樹疏疏花。
主人古衣冠，宴坐勝紛華。
群從儼連璧，學子鏗衝牙。
喜我味稍同，下榻煮秋茶。
道充韻更長，身退心自遐。
豈惟擅清致，當在勒與差。
別來入夢頻，急景令人嗟。
寄詩寫幽懷，勿與世俗誇。
登山信有道，游山誠好奇。
胸中無丘壑，歷覽將何爲。
廬君倚天立，秀甲東南垂。
非有千里遥，匯澤同津涯。
平生幾入夢，未往神先馳。
玄煙鎖青牛，鹿場草離離。
竹林隠雲表，真漢不可窺。
子行勿浪漫，尋訪宜舒遲。
靈扃憑誰啟，絕學從誰師。
老我世味淡，愛山心不移。
床頭赤藤杖，時作龍吟悲。
爲我謝廬君，行當赴幽期。
先慮所不到，事乃謬不然。
兩失竟相當，富貴與神仙。
真意寓採菊，苦心懷食蓮。
古來賢達人，何適而非天。
惟君淡世味，胸中著千年。
衆濁紛其前，每以至理湔。
憐我根器鈍，未試麻姑鞭。
時時出匕劑，欲俾沈疴痊。
歲晚有深期，逝川無西還。
何事更留衣，必待夜半傳。
三極勢雖異，一理實貫通。
人極苟不立，天地亦將窮。
饒娥小家子，至老根彝衷。
精誠裂金石，冥感驅魚龍。
予幼讀柳碑，凄其仰英風。
茲焉訪遺蹟，山椒峙靈宮。
灘石既嵯峨，古木亦巃嵷。
乃知一念烈，天地同其功。
天地不可盡，此念曷有終。
再拜下山去，日射春江紅。
秋日清且厲，發興山西游。
步出錢塘門，纍纍但荒丘。
繁華歘消歇，王氣竟誰收。
寂寞石函橋，小水清淺流。
秦皇纜船處，螺髻現佛頭。
雖非凌雲像，雄偉亦罕儔。
開示一指禪，觀者領悟不。
作禮三皈依，將行復綢繆。
浮屠踞山巔，何年困鬰攸。
返步遵大路，叢薄新篁抽。
前有佛足泉，一竇清瀏瀏。
凄凉鄂王祠，墓道鎖松楸。
可憐忠烈魂，寄此土一抔。
遺像儼中堂，怒氣橫雙眸。
誤國彼何人，寸斬不足酬。
迤𨓦訪玉泉，泓澄湛靈湫。
老龍閟神蹤，金鱗自夷猶。
白詩揭楣間，三嘆歲月悠。
荆榛何王府，瓦礫誰家樓。
當年歌舞地，今縱羊與牛。
或爲少僧廬，或爲老圃耰。
徑趨九里松，吳筆勁且遒。
靈鷲號飛來，荒幻不可諏。
直北抵靈隠，殿宇壯岩陬。
高峰堪遠眺，欲上畏攙樓。
冷泉貯清寒，古木扶盤樛。
瀹茗鬒髪婦，呼猿白頭嫂。
岩洞千佛相，黄金飾琱鎪。
古人留姓字，興懷仰先猷。
但恨芳穢雜，殘缺難盡收。
面南歷三竺，氣象恰相侔。
山石劇犖确，竹樹含清幽。
蒼藤蔽白日，略彴臨清溝。
小憩流觴亭，飲泉雪入喉。
上竺擅翠密，嘯壑風颼飀。
修然白衣仙，坐閲塵世浮。
寺有野處碑，文章粲炳彪。
陸子亦有記，日晚讀不周。
匆匆回六橋，勝處難窮搜。
三賢堂久蕪，湖山跡空留。
玲瓏一片石，屹立獨忘憂。
遥睇孤山雲，高致希前修。
憶昔縱游賞，冰盤羅珍羞。
畫舫載娉婷，簫鼓擁俳優。
回首煙塵飛，四十又四秋。
朋儕愴丘首，桑海驚風漚。
山川無古今，撫事增羈愁。
買船絕湖歸，城市燈火稠。
同行二三子，小酌雜嘲謳。
詩成漸挂漏，醉墨如蟠虯。
我家白雲中，幽興何蹁躚。
惟有十八公，共結三生緣。
苓珀誰能待，風霜逼彫年。
忽聞笙鶴音，忘我食與眠。
千金買鉛刀，佩者增意氣。
豈知豐城匣，雲深不知處。
道逢張與雷，握手笑相謂。
靈物寧終潜，時來會飛去。
弛擔息虛館，釋屩解行纏。
一笑得妙士，揖我謂我儇。
相携履巉岩，共訪梅花仙。
石門歘谺豁，空洞別一天。
徐行呼二豎，秉炬導其前。
沿崖異草垂，繞逕秋香妍。
行行漸深入，響答殊清圓。
下有苔磴峙，上有孔穴穿。
深處窅如穽，曠處平如田。
或如人坐立，或如獸蹲跧。
古石列怪狀，時聞滴幽泉。
向來開天牖，坐看日月旋。
兒童撞嵌岩，如鐘鼓咽咽。
領覽不能盡，荒幻難言宣。
我從虎林來，足繭歸心懸。
舉瓢挹危露，塵肺聊用湔。
清寒不可留，欲去還延緣。
賦詩紀茲游，絕筆憑誰鎸。
白石煮不爛，饑來意楚萍。
流落固應爾，敢恨鬢星星。
鴻飛一何高，矯翮凌青冥。
下視蜩與鳩，意趣自徑庭。
松間乖舊約，三霜五秋螢。
來章敦古誼，吟諷慰漂零。
羨公筆有口，遇我眼終青。
殷勤爲發藥，非芝朮參苓。
豈惟起衰懦，誠足制頹齡。
感激絃清商，調古無誰聽。
五更窗白鳴早鴉，北風獵獵號谽谺。
凍雲不開天雨雪，漫空作態紛橫斜。
披衣起立儘蕭散，睥睨神巧令人嗟。
深山荒怪號狐兔，古木蜿蜒蟠龍蛇。
空林野鶻棲又起，寒簷饑雀喧且呀。
斷橋古埭欲無路，孤城疊鼓方停撾。
老農嘻嘻慶豐樂，羈旅瑣瑣愁荒遐。
酒壚群聚澆毷氉，市樓歌吹聞嘔啞。
縱觀山川絕塵土，坐嘆造物真空花。
世間萬事蕉覆鹿，回首二曜如奔車。
老仙騎鯨東海去，誰尚風雅排淫哇。
遺音妙寄不可續，嗟我悵望迷天涯。
蕭蕭竹屋白晝閴，俗子不到山人家。
呼童屏置勿舉飲，石鼎且試曾坑茶。
苔花露重銅鋪濕，深閨蠟盡紗籠碧。
嗷嗷四壁候蟲鳴，促人早織聲不停。
君不見宮中自置機與絡，儘君有絲難得著。
北風吹沙湖水黄，離離衰草覆女牆。
曼纓紫鬢馬上郎，腰間短劍明秋霜。
城西砧杵登登處，夫君已戍交河去。
角聲漸起鼓聲住，亂鴉啼斷斜陽樹。
夫夫去尋桃李逕，老我卧雲彌歲年。
遠志何妨作小草，破鏡且喜飛上天。
誦詩只今病自失，抱琴一笑醉欲眠。
山空月落天未曙，幽夢耿耿聞啼鵑。
當年聚星堂上雪，醉翁一時盛賓客。
賦詩下令自作古，寸鐵不持渠戰白。
坡翁晚出繼風流，號令尤嚴筆尤特。
兩翁高蹈二百年，對雪興懷足悲悅。
癡雲漠漠落未已，忍聽窮闍嗟困踣。
寒江短艇釣空濛，孤城暮角傳嗚咽。
獵徒原上肆鷹犬，幽士坐窗唯一默。
豪門夜釂不知旦，粧樓曉鏡驚明豁。
眼前種種總堪詩，歐蘇故事成闊絕。
劃聞雲君出新語，字如瘦竹行欹仄。
臨湖道人口業在，宛然箎仲賡塤伯。
何如松下觀幻質，仰天大笑累墮幘。
吾家兒女況能貧，海圖爭把波濤拆。
壁公挑雲廬山去，自我不見今三年。
出家本是丈夫事，成佛不作文章禪。
西竺東震非道二，心宗教意難言傳。
何時尋我青陽巔，分我一滴廬山泉。
丙申正月初一日，巢君野人拈禿筆。
塗窗作鴉憶少年，不知老醜光陰疾。
退藏未了桑蠶繭，生涯僅似崖蜂蜜。
小兒怪我不同塵，進不能寸退盈尺。
豈知窮通自有命，我手可斷不書乞。
安道何事竟碎琴，管寧何意至割席。
五斗不換東籬菊，千戶寧如江陵橘。
蚊虻甕盎互起滅，歡樂幾何長鬰鬰。
我從方外得天游，始嘆世緣如沐漆。
縱橫妙用劍兩枝，出入無方馬一隻。
老師雲邊親授記，許我虛空轟霹靂。
東風吹動老虬枝，笑拂蒼髯雙眼碧。
曾將太乙推主客，不眠坐數蓮花滴。
今年春夏甲子雨，白髪無端爲憂國。
乘船入市讖不虛，平陸成江勢何斥。
乃當六月初五夜，天意冥冥難察識。
直疑女媧功未完，石破天穿地維折。
飛廉上助澎湃威，馮夷不闢泉源脈。
城中魚鱉混生人，樓堞瀰漫不計尺。
彭城當年二丈八，蘇公隄衛無遺蹟。
喜聞賢守力賑濟，安得神人拔其塞。
不然帝復陸渾怨，特遣五龍施此溺。
萬壑蒼烟深閉閣，此客入山童放鶴。
天球琬琰一代珍，合止笙鏞九成樂。
胸懷正自小滄溟，風骨端宜寘岩壑。
三年烏帽墊京塵，至今夢裏喧車鐸。
渴來醉卧白雲根，飽聽松風中夜作。
空中起用一何奇，聲外生聞本無著。
閒情空自貞白癡，雅罰何妨半山謔。
知君此興復不淺，安得松間相倚薄。
君山吟嘯早歸來，蛟鱷縱橫風水惡。
方塘風露清泠泠，萬荷嶷立森高青。
群花迎日各有態，一莖出水初亭亭。
雙苞並蒂發天巧，雕飾盡去殊瞻聽。
風標自是絕塵土，道氣直欲凌青冥。
恍然兩仙來帝庭，翠雲綠霧浮輜軿。
飄飄羽服共蕭散，隠隠水珮爭瓏玲。
同輿鄙笑岳及湛，專城彷彿石與丁。
看花何啻日千轉，屬辭含意行且停。
涪翁食蓮寄深感，如此妙質誰當銘。
我歌此詩百其聆，一洗千古脂粉腥。
天公笑子成詩顛，雕琢肝腎窮歲年。
桃自成蹊天何言，桃開雪落無媸妍。
我呼斗酒看花飲，酒酣停杯爲問天。
正色蒼蒼以意對，癡人說夢真可憐。
陰陽迭運有饒乏，化機妙斡存經權。
茫茫下土汩聲色，九河翻倒不足湔。
偶然相值等戲劇，過眼變滅如飛煙。
炎天梅蘂發冷趣，冬月齏韭誇賓筵。
天時人事古如此，水陸何必病車船。
萼華阿母在何許，若事狡獪奚其仙。
莫將幻語駭聾俗，東風有恨應難傳。
還君此卷三嘆息，坐看綠色歸平田。
誰將剡素尺有咫，萬里屈盤歸筆底。
江天漠漠水雲寬，樓堞微茫煙樹裏。
岷山濫觴東入海，自古興亡難盡紀。
詩人莫作畫圖看，中有英雄淚如洗。
博雅南州士，風流小隠仙。
橫經越水夢，會弁鵲湖緣。
蕩蕩乾坤理，明明日月懸。
鈎深發奇藴，觀象洞真詮。
不謂宗盟合，能令古道還。
肯來留七日，遽別半年。
流水高山趣，陽春白雪篇。
朗吟驚玉立，抱玩美珠連。
更憶彈馮鋏，兼懷訪戴船。
續貂吾豈敢，韞匵爾宜專。
老驥思騰櫪，潜鱗樂在淵。
邯鄲正炊黍，黄石有遺編。
撫己懷難盡，忘言意已傳。
會同速風馭，去採華山蓮。
節序催成歲，朋曹阻異方。
幽懷興獨感，舉俗愛重陽。
有美珠灣客，能勤秋月章。
華堂開晚集，勝友侑清觴。
饌設羊肪白，杯持菊蘂黄。
髹盤行棗栗，甆玉進齏粻。
擊缶歌呼雜，飛觥賞罰忙。
群豪矜爪利，二老鬬身强。
且用酒爲日，何妨鬢欲霜。
風松薦琴石，水竹煉丹房。
境勝身宜適，心閒味自長。
明年應更健，此會未渠央。
宇宙靈光在，山川爽氣銷。
天公奪此老，人望絕今朝。
蚤歲收名第，華章爛慶霄。
晚成端有待，穎出一何超。
風浪鰲山動，煙塵翠水遥。
退藏工用拙，小試略舒翹。
講學重師席，咨謀贊使軺。
奇書萃鐘鼎，雅道播咸韶。
匵美誰能賈，知音不恨焦。
瓜園秋寂寞，梅逕雪蕭條。
丘壑情深重，功名意自消。
春暉娛寢膳，夜雨樂朋僚。
老走違時好，深心託久要。
共期采杜若，幾度寄蘭苕。
每疾浮文陋，還驚末俗澆。
頹波回渺渺，古韻振寥寥。
舊夢南柯蟻，英魂東海潮。
凄凉留筆塚，零落付詩瓢。
戲墨人爭購，遺編手自標。
神交惟宋玉，哀意寓三招。
自嘆離群淹在茲，詩來一讀一相思。
人言毛遂早成事，我怪何蕃久不歸。
燈火十年俱舊夢，江湖萬里有新知。
秋風蕭颯蘋花老，目斷晴雲片片飛。
不用猖狂放泣岐，回車復路未爲非。
客愁無奈唯憑酒，口業未除猶說詩。
騎鶴吹笙初志在，聞雞舞劍壯心違。
秋風紅葉青山下，準擬相携把菊枝。
湖上輕風颭酒旗，水光山色漾晴暉。
紅塵駿馬青絲鞚，畫舫佳人白紵詞。
錦瑟兩行春宴罷，玉笙十里夜遊歸。
錢塘一枕繁華夢，回首凄凉鬢欲絲。
何人筆削晉東西，豈是王家父子癡。
可奈秋風吹破屋，誰憐夜月揀寒枝。
載書共羨知幾早，懷土空慚見事遲。
欲理瘦筇尋五柳，摩挲方竹已成規。
編闌春思倩吟鞭，著面和風軟似綿。
黄犢烏犍秧穀候，雄蜂雌蝶菜花天。
把鉏健婦踏烟壟，抱甕丈人分野泉。
忙事關心在何處，流鶑不聽聽啼鵑。
膏雨初晴布穀啼，村村景物正熙熙。
誰知農圃無窮樂，自與鶑花有舊期。
彭澤歸來惟種柳，石湖老去最能詩。
桃紅李白新秧綠，問著東風總不知。
麥疇連草色，蔬逕带蕪痕。
布穀叫殘雨，杏花開半村。
吾生老農圃，世事付兒孫。
但遇芳菲景，高歌酒滿尊。
芳草東郊外，疏籬野老家。
平疇一尺水，小圃百般花。
青箬閑耕雨，紅裙鬬采茶。
村村寒食近，插柳遍檐牙。
春風建業馬如飛，誰肯田園拂袖歸。
栗里久無彭澤賦，松江僅有石湖詩。
踏歌槌鼓麥秧綠，沽酒裹鹽菘芥肥。
吳下風流今莫續，杜鵑啼處草離離。
倦遊歸隠白雲鄉，芳草庭閑晝日長。
晉氏衣冠門外柳，豳人風俗屋邊桑。
青林伐鼓村村社，綠水平疇處處秧。
未分東風欺老眼，一編牛背卧斜陽。
月筩紀閏附青煒，民野陶然化日熙。
祀備枌榆祈稔歲，宴酣花柳樂清時。
洛中富貴斜陽恨，綿上勳勞千古思。
浩興歸來吟不盡，陶詩和後和豳詩。
繞畦晴綠弄潺湲，倚杖東風却黯然。
往夢更誰憐秀麥，閒愁空自託啼鵑。
犁鉏相種地力盡，花柳無私春色偏。
白髪老農猶健在，一蓑牛背聽鳴泉。
雅操端如金鐵，幾度凌霜傲雪。
風前略露烟梢，未許人窺全節。
東風轉矚又東臯，久賦將蕪力未薅。
古木陰深巢燕弱，荒陂水淺怒蛙豪。
兒癡方擬半栽秫，身隠尚嫌全種桃。
何許蕨薇君欲采，饑眠堪羨華山高。
星明天駟兆興農，稼圃犁鉏處處同。
播穀競趨新禹甸，條桑猶記舊豳風。
草緣疆畎縱橫綠，花隔藩籬深淺紅。
自笑偷生勞種植，西山輸與采薇翁。
韶華到處入冥搜，郭外人家事更幽。
土脈正融催觳觫，林陰微合聽鉤輈。
誰家酒熟社公醉，明日桑空蠶妾愁。
祇恐春工忙裏度，又吟風雨滿城秋。
桑風吹綠滿原頭，西崦東臯暖氣浮。
村婦祈蠶分麵絸，老農占歲說泥牛。
田烏飛逐耕烟犢，桑扈鳴隨喚雨鳩。
鄰叟相邀同社飲，旋將新酒向花篘。
蛙聲似吹雨初足，桑葚欲紅風始和。
少婦每憂蠶利薄，老夫惟喜秫苗多。
舊栽花木山鶑識，新買陂塘野鷺過。
此境東風元自好，當年金谷事如何。
詩禪寄杖錫，不問道途難。
到水浮杯渡，逢山卸笠看。
悟空諸念寂，傳佛一燈寒。
蜀國又歸去，令人憶道安。
一錫千峰遠，聞師住少林。
雲生坐處石，佛見定時心。
清福人間少，紅塵山外深。
何當重問訊，來借朱堂吟。
十指曾彈月下琴，已知太古有遺音。
三乘四諦無非道，萬法千門只此心。
得句何妨聞鼓□，□機不復有魔侵。
近來□□□□□，無奈□□三尺深。
曾對寒爐細畫灰，幾番回首重徘徊。
山間已有幽人占，門外寧教俗子來。
老杜句留修覺寺，東坡詩在妙高臺。
新凉擬辦登山屐，莫待黄花逸興催。
曾寫當年送別詩，小窗幾度夢魂飛。
句從薝蔔林中得，人在梅花嶺外歸。
禮罷祖師無有相，遍參老宿悟來機。
歸舟久駐西湖上，聞道新來景又非。
一歲農功只在春，夫夫婦婦幾艱辛。
青門舊有種瓜地，綠野新添躬稼人。
早把牛衣教諸子，欲修蠶具問良辰。
夜來谷口東風過，只恐逢人問子真。
卜歲聊憑六壬課，有生未識五辛盤。
幸有漁樵同此樂，苦無車馬自相諠。
幾點飛花芳徑雨，一雙新燕荻簾風。
茭白生苗藏蛤地，桑黄含葚浴蠶天。
壁寫新年百事昌，春盤次第蓼芽香。
燒燈過了爭挑菜，祭社歸來便撒秧。
布穀幾聲催耜畝，吳蠶三伏正條桑。
一春忙過無多日，又聽鸝鶊報麥黄。
已學淵明早賦歸，東風吹醒夢中非。
鶑聲睍睆來談舊，牛背安閑勝策肥。
時聽樵歌時牧笛，間披道氅間農衣。
篇詩那可形容盡，何似忘言對夕暉。
野水渾邊戲乳鵝，疏籬缺處曬耕蓑。
草青隨意牛羊卧，門靜無人燕雀多。
夫倦倚犁需婦饁，翁歡擊壤和孫歌。
新來別有營生計，又喜巡檐住蜜窠。
通都無羊腸，罏中有羊腸。
都人有羊腸，罏人無羊腸。
發原馬之肝，委蛇豸之背。
曲曲達藍橋，意與仙靈會。
靜夜非笙簧，依微送天籟。
世數有遷革，田園無古今。
鳥喧爭樹暖，牛倦憩牆陰。
水活土膏動，風微花氣深。
淵明千古士，佇立此時心。
老盆傾酒試新嘗，社鼓村村閙夕陽。
麥隴風微牛睡穩，芹塘泥滑燕歸忙。
半村飛雨斷烟濕，一徑落花流水香。
鼎貴安知此中意，徒能學犬吠村莊。
噀綠郊原春事深，治生幽趣豁塵襟。
聲聲禽語耕人意，種種花開老圃心。
桑葉漸舒梯欲整，麥苗暗長路難尋。
日長雖有荷鉏倦，薄暮歸來常醉吟。
東臯雨後土膏肥，夙駕烏犍出短扉。
秧水平疇蛙閣閣，菜花滿稜蝶飛飛。
比鄰社酒歡猶在，牆壁農書事已非。
獨喜桑麻今正長，淵明歸去最知幾。
餖飣蔬槃已竹萌，如何布穀未催耕。
牧兒懶散騎牛過，遊子牽連信馬行。
秧際窺魚翹白鷺，花間捎蝶下黄鶑。
東風歲歲添新綠，獨我霜髯多幾莖。
一段佳山水，芳時事正妍。
犢耕青燒雨，鶴卧碧桃烟。
社老邀嘗煮，鄰僧伴摘鮮。
莫嫌陶令拙，農圃得餘年。
土膏初動雨初收，草徑茅亭趣最幽。
坐睡略無朝市夢，踏歌時有里閭遊。
半丘秧秫醉堪酒，五畝樹桑寒可裘。
老圃老農誠足學，不成吾道付滄洲。
平疇水遶徑微分，小圃雲深景不繁。
此處農桑雖是僻，多情鶑燕不嫌村。
倦眠芳草閑黄犢，靜對幽花倒綠樽。
見說弓旌方四出，欲更名姓掩衡門。
片雲豈是出山時，曾被東風誤一吹。
歸意不煩啼鴂勸，閑情只許落花知。
桑麻窮巷扉長掩，烟火空林黍自炊。
栗里輞川非謬計，晴窗子細味渠詩。
棄官杜甫罹天寶，辭令陶潜歎義熙。
暖日浣溪仍舊迹，春風栗里只前時。
苗生阡陌培嘉種，花繞林塘發故枝。
佳興二公能領會，可能胸次太多詩。
露畦烟陌裏，名利等秋毫。
引犢隨牛放，祈蠶望繭繅。
和根挑薺菜，带葉摘櫻桃。
讀罷歸來賦，臨風欲和陶。
曉出東郊跨蹇馿，弄晴微雨潤如酥。
犬依桑下烏犍卧，鳩雜花間黄鳥呼。
楊柳嫩摇風氣力，稻秧新著雨工夫。
農家滋味誰知得，飽飫豚蹄酒一盂。
家山萬象春歸好，詩筆拈來感物情。
泉脈動時毋待灌，土膏起處正宜耕。
無窮懷抱風和暢，不盡形容雨發生。
試問封侯萬里客，何如守拙晉淵明。
村居只是舊衣冠，北墅南園熟往還。
雨外泥深牛觳觫，花邊風暖鳥閒關。
躬耕自得莘郊樂，日涉誰知陶逕閑。
只說桑麻元自好，不須釋耒歎時艱。
春風冗我田園務，野思芳情約不齊。
檢點瓜邱仍芋壟，按行桑墅更秧畦。
偶陪靈運山前屐，或學東坡雨外犁。
薄暮倦歸專一事，旋誅生菜甕黄虀。
世事不挂眼，寄情農圃中。
鉏犁衝曉雨，杖屨立東風。
芽穀驗仁脈，澆花趲化工。
獨餘真意味，濁酒自燒菘。
雲過催花雨，風收困麥烟。
一鋤天地裏，三月翠紅邊。
朝市雖無夢，郊墟似有緣。
種瓜何代叟，豈識趣熙然。
暄和春景好供詩，日暖風輕土脈肥。
白鷺時窺秧刺刺，黄鶑頻說柳依依。
幾回野水聞姑惡，數樹春英叫姊歸。
物態滿前看不足，等閑吟詠對斜暉。
物色天成畫不如，東風又到野人廬。
蜜蜂辛苦供常課，科斗縱橫學古書。
小雨杏花村問酒，澹煙楊柳巷巾車。
汀洲水暖蘆芽長，更買扁舟伴老漁。
兒結蓑衣婦浣紗，暖風疏雨趲桑麻。
金桃接種連花蕊，紫竹移根带筍芽。
椎鼓踏歌朝祭社，賣薪挑菜晚回家。
前村犬吠無他事，不是搜鹽定榷茶。
桑田滄海幾興亡，歲歲東風自扇揚。
細麥新秧隨意長，閑花幽草爲誰芳。
午橋蕭散名千古，金谷繁華夢一場。
滿眼春愁禁不得，數聲啼鳥在斜陽。
東君私我此閑身，脫却青衫野服更。
桑可以絲麻可績，麥宜續食韭宜羹。
分甘壟上耕雲隠，夢不湖邊拾翠行。
物意豈知滄海變，曉風依舊語流鶑。
香紅眩眼纈蕤英，竹杖扶吟縱步行。
桑眼蟆含青蕾小，麥鬚蝦磔翠芒輕。
黄花菜圃午風軟，綠水秧畦春野平。
芳樹幾聲鳩雨過，蒼蒼柳色弄烟晴。
犁鉏徧野沸耕農，血吻鵑聲一樹紅。
畦矗秧針青剡剡，隴翻麥浪翠芃芃。
雞鳴晝寂花村雨，蛤吠朝寒草岸風。
溪外雲過橫笛亂，微煙野色樹蘢葱。
田園興在早春時，眼纈生紅喜上眉。
門巷日高人掃雪，池塘煙漲水流澌。
杯柈新歲歡同社，燈火元宵閙古祠。
野老告余春事及，夜來小雨過前陂。
田園興在半春天，春事關心夜不眠。
護撒秧畦須擁水，闢栽蔬圃更隄川。
青囊子粒鄉風舊，翠箬靈芽社雨前。
獨立斜陽無限意，一聲撥穀野橋邊。
田園興在晚春頭，且說田蠶兩事休。
榆莢雨酣新水滑，楝花風軟薄寒收。
青楓蛾子催桑月，綠樹鸝鶊報麥秋。
但願花村無吠犬，時呼薄酒背眠牛。
飲了椒盤收了燈，翁携稚子步新晴。
茅柴初熟勝臘醖，萊菔久虀宜晚羹。
伏卵雞留上春種，出欄牛試吉辰耕。
去年官賦今年罷，寂甚門前犬吠聲。
昨夜西郊雷隠鳴，金穰檢歷兆秋成。
槍旗味向茶畦蓄，餠餌香從麥隴生。
拂去梁塵招燕乳，撥開檐網看蜂營。
誰家子女群喧笑，競學賣花吟叫聲。
野花村醖賞清明，挑菜踏青魚隊行。
禊水戲浮觴白羽，厨煙不禁飯黄精。
田功宜早秧勤插，桑價方高繭告成。
莫道犁鉏忘學問，讀書聲間織機聲。
熙熙壠畝扇和風，簇簇人煙野意濃。
培溉桑麻沿汲路，經行薺麥省耕農。
飲牛澗暖山摇影，接果枝青蘚拆封。
酒熟花香村欲社，芒鞵藤杖儘從容。
軒裳一夢斷塵寰，桑柘陰陰靜掩關。
種秫已非彭澤縣，采薇何必首陽山。
因憐社鼓剛催老，轉覺儒冠不負閑。
君看浣花堂上燕，芹泥雖好亦知還。
粟爵瓜官懶覬覦，生涯雲水與煙腴。
晚風一笛麥秧隴，春雨半鉏桑柘區。
可是樊遲宜請學，肯教陶亮歎將蕪。
斜陽芳草關情處，更把新詩弔石湖。
東風生意閙，農圃正宜勤。
稻種開包曬，菊苗依譜分。
疇西曉耕雨，舍北暮鉏雲。
莫待荒三徑，歸歟陶令君。
桑眼已開芳晝長，西疇東墅足相羊。
麥風初暖燕爭壘，林雨忽晴蛙滿塘。
野老新衣逢社喜，山妻椎髻爲蠶忙。
紛紛遊騎踏花去，誰識吾家舊草堂。
白粉牆頭紅杏花，竹槍籬下種絲瓜。
厨煙乍熟抽心菜，篝火新乾捲葉茶。
草地雨長應易墾，秧田水足不須車。
白頭翁嫗閑無事，對坐花陰到日斜。
昨夜東風雨一犁，曉晴鄰巷共熙熙。
遮門賸喜有桑柘，輸國不憂無繭絲。
小婦餉耕因廢織，老夫觀社忽成詩。
眼前物物是生意，却恨淵明歸計遲。
名利有危機，老於農圃宜。
驅却餘寒碎土牛，田園生計又從頭。
桃李場中已免參，只將農圃繫頭銜。
風暖柴荆鳥語幽，麥高麻矮野桑柔。
寸地不可棄，東風何處無。
種瓜思夏實，分菊待秋花。
幸存耕雨地，况值養花時。
麥苗花下綠，犢子草邊黄。
水暖眠秧珥，風香豎茗旗。
雨露桑麻清夜話，晴明花柳少年心。
晴雨花時遊子意，寒暄秧信老農心。
犢外醉分芳草卧，鶑邊吟踏落花行。
耕鉏曉雨有餘地，應接東風無暇時。
野犢正忙犁曉雨，谷鶑才出管東風。
鳥隨牛後窺秧穀，蝶趁蜂來戀菜花。
有酒便嘗烹笋蕨，無花聊自賞桑麻。
社近記穿黄繭子，雨前趲摘紫槍旗。
鶑藏楊柳金歌舞，蝶宿梨花雪夢魂。
桃林我憶放牛日，葵圃誰思逸馬時。
一生甘作扶犁手，萬變寧移抱甕心。
蛙鳴莫夜官何爲，蝶戀芳菲夢不知。
鴉趁犁翻爭啄食，蜂粘絮落苦貪香。
烟連草色迷平野，雨趁鳩聲過別村。
烹羆籜龍新上筯，修來秧馬尚依牆。
清曉蛙聲引啼鴂，夕陽牛背立歸鴉。
牛飲芳陂鴉立背，馬過秀野蝶隨蹄。
蠶一二眠催出伏，秧三四葉尚憂風。
郎罷耕歸呼囝牧，阿翁眠起問姑蠶。
晴原望新麥，一片綠雲香。
桃李公門者，將蕪胡不歸。
笑他思著蓴鱸者，却感秋風始去官。
山翁不識時宜甚，猶學淵明裹葛巾。
露華洗天天墮水，燭光燒雲半空紫。
西施夜醉芙蓉洲，金絲玉簧咽清秋。
鼙鼓鞭月行春雷，洞房花夢酣不迴。
宮中夜夜啼栖烏，美人日日歌吳歈。
吳王國破歌聲絕，鬼火青熒生碧血。
千年壞塚耕狐兔，烏銜紙錢掛枯樹。
髑髏無語滿眼泥，曾見吳王歌舞時。
烏夜啼，啼爲誰。
身前歡樂身後悲，空留瑟怨傳相思。
烏夜啼，啼別離。
自君之出矣，妾不出閨門。
懷君不敢恨，惟有感君恩。
自君之出矣，妾自奉尊嫜。
知君不思妾，亦當思故鄉。
九龍爭珠戰淵底，洪濤萬丈湧山起。
鱷魚張口奮靈齒，含沙射人毒如矢。
寧登高山莫涉水，公無渡河，公不可止。
河伯娶婦蛟龍宅，公無白璧獻河伯，恐公身爲泣珠客。
公無渡河公不然，憂公老命沉黄泉。
公沉黄泉，公勿怨天。
漢兵鏖戰城南窟，雪深馬僵漢城沒。
凍指控弦指斷折，寒膚著鐵膚皸裂。
軍中七日不火食，手殺降人吞熱血。
漢懸千金購首級，將士銜枚夜深入。
天愁地黑聲啾啾，鞍下髑髏相對泣。
偏裨背負八十創，破旗裹屍橫道旁。
殘卒忍死哭空城，露布獨有都護名。
公莫舞，公莫舞，鴻門王氣歸真主。
何人睚眥赤龍子，手循玉玦目相語。
令公莫舞公楚舞，劍光射日白虹吐。
人發殺機天不與，撞斗帳中唉亞父，霸業明朝棄如土。
金壺咽淚蓮花澀，銀箭浮遲渴烏泣。
知更阿監羅襪冰，暝對星河玉階立。
內官唱漏催曉籌，芙蓉夢破燕支愁。
起來妝罷窺繡戶，三十六院殘燭幽。
建章風傳鳳吹遠，翠華晨幸昭儀館。
箜篌不語心自語，愁長如天恨天短。
紅裀暖踏楊花雪，絳縷閒封守宮血。
鸚鵡空猜警蹕聲，春寒緊護流蘇結。
鐵精蒼玉龍，景潜萬丈虹。
孤電走白日，老冰立秋空。
提出天地愁，八極來清風。
未逢龍準帝，古匣塵土蒙。
大蛇當道兮若斷秋蓬，嗚呼寶劍兮亦將遇乎英雄。
北溟有鯤，歕薄崑崙，氣吞積石摧禹門。
過河河水枯，蹤跡困泥塗。
垂涎向海若，能濟涓滴無。
中流有魴鯉，不貸斗升水。
巨口走噞喁，逆游莫若鮪。
鯤兮鯤兮，爾泣何由。
龍伯知决雨，津倒天池。
洚水橫行，隨鯤所之。
揚鰭爲謝魴與鯉，還有桃花春漲時。
炎精不靈火不德，赤熛怒帝喪英魄。
羿弓射日日無光，黄金大鏞破釜色。
天崩七廟移神虛，鬼哭長陵一抔土。
十二盤傾夜月寒，漢銅仙人淚如雨。
六龍屈曲眠秋草，草根蟪蛄語昏曉。
紫苔滿地愁古春，東風吹得乾坤老。
蝸涎鳥篆銀泥剝，烏啄蒲牢戲左角。
更殘漏斷聲莫聞，凡鷄司晨尊鐵鐸。
雲母屏，琢春冰，鮫女織綃蟬翼輕。
比妾妾薄命，比君君薄情。
紅綿拭鏡照膽明，還疑妾貌非傾城。
傾城從來有人妒，况復君心不如故。
故人心尚峰九疑，新妾那能無故時。
補天天高，填海海深。
不食蓮菂，不知妾心。
天馬天上龍，駒生天漢間。
兩目夾明月，蹄削崑崙山。
元氣飲沆瀣，躍步超人寰。
天上玉帝老不騎，饑食虎豹曉出關。
滅沒流彗姿，歘忽紫電顔。
黄道三十六萬里，日馳週天去復還。
時乎降精渥洼中，龍性變化終難攀。
天馬來，瑞何朝。
化爲龍，應童謠。
騶虞仁獸耻在坰，龍亦絕跡歸赤霄。
風沙豈無大宛種，雖有八極安能超。
天馬來，雲霧開。
天廄騕褭鳴龍媒，龍媒不鳴鳴駑駘。
神媧踏雲補天去，遺下一團蒼黑天。
千年萬年乾不得，長带盤古青紫烟。
玉工剖天天化石，石內星精有餘魄。
琱光發炯成禹璧，海王川后輸玄液。
帝青呵霧坤倪濕，匣月不開太陰泣。
破天殘缺無人補，一穴絲絲漏春雨。
空藏老石磨今古，補天何時與天語。
五雜組，角黍絲。
往復還，借書瓻。
不得已，居九夷。
五雜組，冠冕纓。
往復還，戍卒更。
不得已，困平城。
晚過鴛鴦浦，無心唱採蓮。
莫嗔蘭槳急，爲要趁前船。
朝來暮還去，寒潮不曾住。
江水亦有情，佳期幾番誤。
天造西來險，山迴北固形。
斷崖纏赤日，孤柱擘蒼溟。
此地何能限，長江或有靈。
然犀夜照浪，飲馬曉吞星。
鐵鎖沈寥廓，樓船沒杳冥。
乾坤一衣带，吳楚兩郵亭。
擊楫人人倦，吹笳處處聽。
海門沙自白，瓜步草猶青。
夢墮浮家樂，魂遭捩柁醒。
計程秋獵地，問舍暮漁汀。
倏忽波濤變，匆忙網罟停。
疾飆移蚌室，暗雨卷龍庭。
贔屭黿鼉壯，谽谺樹石腥。
危檣連偪仄，高岸失竛竮。
世事無深測，生涯獨未寧。
愁煩復消釋，題咏紀曾經。
中國衣冠盡，孤臣蹈海迴。
秦思魯連操，漢憶賈生才。
天遠文星隠，江平畫鷁摧。
人尋芳草去，雁到故鄉來。
山色催行櫂，波聲送客杯。
身還蘇武節，夢泣李陵臺。
水落蛟龍縮，城空鼓角哀。
蒼梧雲浩蕩，黄屋浪崔嵬。
夜雨江蘺濕，春風杜若開。
祇令少微動，慎莫應三台。
嗜酒傲明時，何因賀監知。
承恩金馬詔，失意玉環詞。
名與三閭並，身將四皓期。
匡山有書讀，應亦嘆歸遲。
一騎紫鯨去，空掩謝山塋。
落月今誰弔，長庚夜自明。
乾坤沈秀氣，江水带哀聲。
天上多宮府，文章不可輕。
昨夜相逢處，朦朧春夢中。
遼西書不到，莫是戍遼東。
南峰歸度夏，舊業在烟霏。
半夜聞清磬，一燈明翠微。
雲蘿尋寺遠，猿狖見人稀。
想到經行處，天花繞錫飛。
波流雲散碧天空，魚雁沈沈信不通。
楊柳昏黄晚西月，梨花明白夜東風。
秋千庭院人初下，春半園林酒正中。
背倚欄桿思往事，畫樓魂夢可曾同。
病後得書頻，情知未立身。
孤燈風雨夜，兩處別離人。
乙鳥歸來社，辛夷開過春。
如逢元白問，莫說爲詩貧。
金谷花開得幾春，東風吹逐路傍塵。
蛙鳴私地爲官地，燕認新人是故人。
珠履賣錢豪客散，玉釵乘傳舞娥顰。
獸環一鎖歌鐘斷，時有鴞聲恐四鄰。
金雁塵香暗鳳絃，紅繩風緊閣秋千。
園林寂寞無鶑燕，一段春愁是杜鵑。
空巖槁木形，入定掩松扃。
鵲供銜來果，猿看誦罷經。
雲霞埋衲重，苔蘚上鞋青。
只有樵人識，曾因採茯苓。
遥聞擣藥聲，知有幽人家。
相尋却無路，又隔一谿花。
秋歸虎谿月，携錫入雲松。
又向深山住，還聞古寺鐘。
出生供野鳥，持呪伏潭龍。
好去東林下，吟看五老峰。
樵聲聞遠林，流水隔雲深。
茅屋在何處，桃花無路尋。
身黄松上鼠，頭白竹間禽。
應有仙家住，避秦來至今。
浦口晚潮來，佳期那可待。
浪急行蘭舟，蘋花更難採。
學道志雲霄，自然塵念拋。
雨寬琴上線，風響樹間瓢。
果熟供猿食，松高任鶴巢。
看他陳處士，終被華山招。
古者吾夫子，曾稱三讓名。
後來秦失鹿，劉項死相爭。
退能合天道，隠亦是人豪。
借問祠前水，如今幾個高。
楚江江上暮雲東，萬里春波去意濃。
桃葉歌殘秣陵酒，梨花夢斷景陽鐘。
沅湘水落瓊瑶合，巴蜀山來錦繡重。
回雁峰前見歸雁，相思何處再相逢。
姑嫜有妾奉，征戰盍郎行。
早取封侯去，封侯妾亦榮。
仙翁去醉碧桃春，鶴背風吹萬里身。
洞裏棋高饒幾子，瓢中詩好寄何人。
三峰紫翠浮芒屩，五岳烟霞染葛巾。
歸日定知能縮地，莫教青竹化龍鱗。
雲雨朝朝暮暮新，襄王魂斷楚江春。
武丁曾有中宵夢，惟覓巖前版築人。
十步九巖壑，結茅無四鄰。
山中春雨過，水上落花新。
採藥逢毛女，焚香對羽人。
時携一瓢酒，醉著去朝真。
長憶巴陵山水秋，老來看畫却成愁。
箇中無聽猿啼處，若聽猿啼更淚流。
暮雨娥皇廟，春風西子城。
相思行不得，更聽鷓鴣聲。
薄宦仍依楚，長聞傍酒壚。
客愁三月盡，春夢五更初。
吟卷看花掩，行牀並竹鋪。
江湖有佳句，知我每相於。
三郎沉醉玉環隨，不上金輿索馬騎。
老大獨歸南內裏，風流無復並鞍時。
世人曾不識，頭带樹皮冠。
閒種藥來賣，醉將琴去彈。
鶴銜仙果下，猿竊玉書看。
莫服丹砂好，恐師生羽翰。
謝安遊賞去，別酒惜臨分。
萬里甘爲客，三春苦送君。
風帆攲逆水，江樹入空雲。
若過青山下，須題李白墳。
閒畫金釵記遠人，杜鵑啼血又殘春。
琵琶絃上無多字，近日相思彈不真。
瓶錫亂峰西，藤蘿晝掩扉。
山藏翠微寺，僧向白雲歸。
梵寂風沉磬，禪深雪到衣。
想曾行道處，猿鳥共忘機。
蘚畫蟲絲紙半無，雨分錢點入櫺疏。
秋風吹得青燈滅，螢火飛來照讀書。
遠宦身安不，題書淚幾行。
千山萬水路，一日九迴腸。
鶗鴂懷春語，蘼蕪入夢香。
王孫歸未得，歸得早還鄉。
孤嶼壓滄海，風濤直下危。
蛟人依蜃市，魚女祭龍祠。
月黑犀牛鬬，波紅螮蝀垂。
登臨有奇觀，感慨但言詩。
武帝昇遐玉殿空，金人夜泣月明中。
三千嬪御無行幸，猶費丹砂飼守宮。
四望無邊際，中浮一片沙。
人家居釣艇，官賦種蘆花。
渚綠紅蒿短，江清白鳥斜。
乘流欲東去，萬里寄生涯。
紅杏西鄰樹，過牆無數花。
相煩問春色，端的屬誰家。
宮磚賣盡雨崩牆，苜蓿秋紅滿夕陽。
玉樹後庭花不見，北人租地種茴香。
寒枝香在天外，疏花影流水中。
梨雲夜深清夢，草玄筆底春風。
夢覺霜林墮月，眼明野水浮枝。
橫玉不吹春去，斷縑閒寫相思。
長信秋來月自圓，夜香猶拜玉階前。
妾今不願君王寵，惟願君王壽萬年。
不與俗人接，草堂雲自封。
有時鍊丹去，無處覓行蹤。
樹暖猴捫蝨，花香鹿養茸。
曾期尸解後，終隠大茅峰。
風波長不定，浪跡在天涯。
莫怨身輕薄，前生是柳花。
雪頂霜眉齒半稀，跏趺苔石看雲歸。
山童掃葉鶴飛起，狼籍松花滿衲衣。
金銜初脫齒新齊，蹄玉無聲赤汗微。
昨日杏園春宴罷，滿身紅雨带花歸。
簇仗回來玉勒閒，黄門牽向落花間。
君王不愛長楊獵，嘶入春風十二閑。
霜蹄踏月早朝回，尾弄紅絲拂紫苔。
日暖龍池初洗罷，尚方聞進御鞍來。
太僕新調試錦韉，九重日色照連錢。
春來興慶池邊路，偏稱宮中軟玉鞭。
步摇明月冷無光，骨掩春泥草亦芳。
艷魄不隨紅粉盡，化爲蝴蝶舞昭陽。
蘿逕入蒼靄，鐘聲來翠微。
招提在何許，雲外一僧歸。
巴峽聞聲愁斷腸，冷泉照影綠陰凉。
藤摇亂雨領兒過，樹曬斜陽拾蝨忙。
獻果去尋幽洞遠，攀蘿來撼落花香。
空山月暗無人見，啼入白雲深處藏。
毛骨珊珊白雪清，千年世上頂丹成。
晴飛碧落秋空闊，露立瑶臺夜月明。
仙島雲深歸有信，天壇花落步無聲。
時來華表何人識，依舊翻身上玉京。
欲去不得路，自將蘿蔦捫。
相逢採藥叟，偶入落花村。
晴草鹿眠軟，雨潭魚上渾。
無人動烟火，應取曉霞吞。
近地棲禪室，祇園草木薰。
鞋香花洞雨，衣潤石欄雲。
松吹和琴雜，茶烟到樹分。
遥知道林輩，來此論玄文。
長江瀉百灘，句截斷狂瀾。
片石青松下，孤風白日寒。
空花隨麈落，曉月對棋殘。
誰共清吟癖，巖扉敞夜闌。
作賦擬相如，何人誦子虛。
琴彈中散操，扇玩右軍書。
北闕青雲近，南冠白髪疏。
煩君傳遺逸，著我入樵漁。
玉壘開方面，金湯控上游。
連營驃騎宅，重柝雁行樓。
彊弩虛空發，飛橋日夜浮。
烟生烽燧地，草死虎狼秋。
此處兵威震，當時國步憂。
六年襄郡守，三策藎臣謀。
大將深圍陷，長江萬里休。
兩淮先按堵，孤注獨橫籌。
破竹纔乘勢，聞風已置郵。
乾坤機軸轉，海嶽版圖收。
春變山堂柳，波通汴水鷗。
平坡南下馬，遠渡北來舟。
無復瓊花夢，猶餘芍藥愁。
塵埃何豎子，還擁黑貂裘。
日日湖頭望，望夫夫未回。
無情春水恨，祇送別船來。
一點春寒入瓠犀，海棠花下獨顰眉。
內厨幾日無宣喚，不問君王索荔枝。
一片相思木，聲含古塞秋。
琵琶是誰製，長撥別離愁。
老病思明主，乾坤入苦吟。
秋風茅屋句，春日杜鵑心。
詩史孤忠在，文星萬古沉。
祇應憶李白，到海去相尋。
半嶺松聲樵客分，一溪春草鹿成群。
採芝人入翠微去，丹竈石壇空白雲。
采向舜妃江廟前，得來賈客木蘭船。
老宜泉石搘慵態，吟稱烟霞倚瘦肩。
宴坐夜和金錫憩，經行春卓紫苔穿。
知師道價神龍護，莫漫騰空去九天。
殺氣消磨暗鐵衣，夜看太白劍無輝。
舊時麾下誰相問，半去封侯半不歸。
瘦蹄生入玉門關，病放沙場戰骨閒。
歸齕殘芻應有淚，將軍頭白戍天山。
倩搔背癢坐深村，愛說前朝賜帛恩。
縣帖不來尋社長，自攤牛契教玄孫。
草繩穿鼻繫柴扉，殘喘無人問是非。
春雨一犁鞭不動，夕陽空送牧兒歸。
爲引寒藤延晚翠，試栽碧玉動秋根。
鳳梢依舊生虛籟，龍籜相將添遠孫。
林月過庭窺斷影，茶烟潤色到啼痕。
湯休麗藻題還徧，貝葉應多此處繙。
花影玲瓏滿繡牀，自調綠綺背紅窗。
惆悵佳期學絃線，七條哀怨不成雙。
聞有宮袍賜，翻令閨意傷。
良人在行伍，祇待妾衣裳。
征衣須早寄，遥憶藁砧寒。
莫訝啼痕少，相思淚已乾。
姓疑乾竺古先生，霞外幽栖近四明。
履斗星移冠劍影，步虛風引珮環聲。
蘂宮夜喚青鸞降，花洞朝騎白鹿行。
長使芝童看藥竈，爲耽瓊液過蓬瀛。
鶴傳仙語歸華表，魚寄丹書上赤城。
怪石醉中拈筆畫，險棋靜裏按圖爭。
玉桃竊慣慵留種，瑶草尋多盡識名。
縮地日携龍作杖，卧雲時約鳳吹笙。
海邊定與安期遇，關上當逢尹喜迎。
我本翠寒山道士，相隨便欲採黄精。
聖代容高尚，山林隠去休。
方知堯舜日，亦自有巢由。
肄業重溟外，隨緣大夏中。
錫飛鯨海靜，杯渡蜃樓空。
音信千峰隔，華夷一水通。
秋深故國夢，應與逝川東。
只尺寒流千萬峰，湍聲寂寂暮猿空。
買船欲泛春潮雨，楚樹吳雲是畫中。
遥天碧蕩蕩，遠草綠愔愔。
併作相思海，春來一樣深。
后土祠南裔，坤維媲室家。
國封嚴典禮，宮祀尚褒嘉。
不是神靈異，焉能眷邇遐。
應須有玉女，到此賞瓊葩。
麗服從空降，明粧倚日斜。
同揮五雲扇，共駐七香車。
月姊羞調粉，風姨罷散花。
青童迴絳節，金母屏彤霞。
故事唐時盛，佳名數代誇。
塵根雖下界，天意在中華。
雪讓瓏璁巧，冰銷刻鏤瑕。
人間惟獨爾，地上更何加。
萬蘤殊寥落，群芳避艷邪。
玫瑰誠執御，芍藥等泥沙。
聖運俄驚輟，兵强忽肆拏。
舛訛難核實，真贋遂聱牙。
雷雨還驚蟄，潜藏重發芽。
旁枝微舊崛，新葉漫榮荂。
尤品終蕪沒，珍蕤逐水涯。
兩朝成草莽，九廟雜龍蛇。
古殿蘭旗暗，殘爐桂燎賒。
蕣顔愁想像，珠樹絕驕奢。
寂寞無雙譽，徘徊但自嗟。
八仙聊免俗，消得寶欄遮。
黔南萬里地，劍外去寧親。
蜀魄花成血，山魈樹隠身。
竹枝歌峽夜，椰子醉蠻春。
歸訪王孫宅，彈琴有故人。
野曠行人少，林荒夕照微。
烟中一聲笛，何處牧兒歸。
紅橋二十四，明月照笙歌。
若是迷樓在，遊人應更多。
名山舊隠巖巒秀，精舍蕭閒殿閣虛。
像禮旃檀千古佛，經翻貝葉五天書。
獸依草座跏趺後，禽下花臺施食餘。
空翠濕衣橫楖栗，紺泉澄鉢涌芙蕖。
鷲峰夢遶雲中寺，鹿苑身栖物外居。
清梵夜迴松月冷，孤禪晝起柏烟疏。
曙鐘寒韻侵虛籟，午供春香入野蕪。
道念有時憐老病，塵緣無計問真如。
遠公若許來同社，陶令何妨去結廬。
便向東林傍尊宿，菩提從此發心初。
冠带寒星帔剪霞，步虛去宴玉宸家。
醉歸却跨青鸞下，衝落碧桃無數花。
玉案清香徹夜焚，紫烟成蓋覆茅君。
數聲金磬秋壇霽，敲碎遥天一縷雲。
書滿琅函秘不開，雲窗霧閣鎖青苔。
門前白鹿將麑過，定是避秦人引來。
淡染雲霞五色衣，杏壇朝罷對花披。
洞中養隻千年鶴，長被仙人來借騎。
生意玄烟裏，春工毛穎中。
枝頭兩三蕊，開不假東風。
似到孤山下，斜枝入眼中。
分明幾點雪，欲折又成空。
錦繡波翻太液空，一池寒雨落芙蓉。
內前尚有中官住，却聽西蕃寺裏鐘。
玉井荷花碧，中藏偶意深。
綠房千萬菂，多少可憐心。
四老本英雄，來成羽翼功。
向令秦重士，未必隠山中。
乾坤罷戰塵，漁釣可藏身。
何事劉文叔，猶來覓故人。
有心興漢室，不意託孤兒。
帝昔曾三顧，臣今表出師。
心寄羲皇上，生逢晉宋時。
風流千古意，只有杜鵑知。
報道春歸去，忙來看落紅。
豈知春不去，還在綠陰中。
紉草成春服，汲湘供晚炊。
人間風浪險，醉裏幾曾知。
桃李宮城近，偏承雨露恩。
至今耕種地，一半作花園。
漢苑花何處，唐陵柏已空。
相逢大堤柳，令我憶蘇公。
御愛花無主，長生樹幾時。
青青輦路草，盡屬牧羊兒。
若論將軍勇，神京反掌圖。
中原數千里，可惜葬西湖。
祀典當時盛，忠曾保趙孤。
誰知宋祚絕，今與廟俱無。
孟月祠原廟，都人憶故宮。
當年駕幸處，喬木鳥呼風。
山勢猶龍鳳，行宮已劫灰。
北人偏悵望，曾見汴京來。
離居迫馳道，晨往內西門。
屏營無顧問，偶逢路人言。
昔有六代宮，今爲百姓園。
阿閣餘故基，層城但頹垣。
金鋪失嚴邃，玉座變荒原。
陳昏蚤墮滅，隋奢亟崩奔。
樂極終復悲，替興相覆翻。
結綺徒構恨，臨春工鎖冤。
貴嬪艷亦無，麗華皆不存。
高堧鳥烏集，沃壤蓬麻繁。
鴞如拜月魄，蝶化尋芳魂。
草遺舊裙色，花泫新啼痕。
空餘龍津水，流入魚藻渾。
猶涵睿澤在，尚感陽和恩。
孰知涓滴微，曾悅萬乘尊。
坐令芻蕘賤，禊飲汙其源。
念彼禾黍地，凄然難具論。
寵深乃見辱，涕下還成吞。
霧氣沈坤極，濤聲撼北溟。
雲霞五色水，丹碧萬重屏。
脈絡華夷秀，并吞宇宙青。
石梁橫地戶，洞構壓風霆。
砰磕紛鳴鼓，漰渹疾建瓴。
提封思霸主，巡狩陟遐坰。
黔首何多難，皇居不少寧。
山驅麟避藪，海塞蜃遷庭。
鹵簿周荒服，鱗蟲畏典刑。
天吳驚象駕，精衛泣鑾鈴。
浪激秦嬴怒，崖崩漢武靈。
空悲祖龍死，但覺鮑魚腥。
采藥終驕妄，求仙竟杳冥。
惟聞傳二世，無復享千齡。
古昔飛騰客，能存變化形。
解交烏兔髓，定翳鳳凰翎。
玉檢微藏旨，金丹別有經。
東華司筭歷，南岳考功銘。
億劫開玄閟，三宮護紫扃。
睿仁斯可冀，淫暴詎堪聽。
漫致安期舄，虛邀阿母軿。
昆池波鼎沸，阿閣土花零。
夜雨蛇升樹，春潮蛤上汀。
茂陵迷亂草，禁苑暗流螢。
奢侈如飄電，危亡若炳星。
明君當至治，方士或來停。
火宅休生棘，情河易轉萍。
願逢清靜化，昌運幾時丁。
憶昔江東日，離居託孟鄰。
儒家見君好，談席偶情親。
南斗文昌近，西山爽氣新。
驪珠驚俗眼，瓊樹倚芳晨。
大雅今重臯，奇才豈易倫。
珊瑚生海網，汗血出天津。
句滿鷄林賈，名齊雁塔人。
傳經心入聖，用筆意凝神。
射策應先手，藏環定後身。
巨流思待濟，吾道詘當伸。
落魄傷遲邁，依棲笑隠淪。
三年爲倦翼，萬里作窮鱗。
伏枕思霜橘，歸溪戀紫蓴。
鴻稀石城信，魚隔太湖濱。
故宅閒多草，空船獨採蘋。
夜吟酬蟋蟀，暮景歎麒麟。
老恐襟期斷，悲懷轍跡陳。
舊峰還似洛，淮水想猶秦。
勝地登臨數，殊鄉夢寐頻。
潮吞李白月，花動謝安春。
有興須相覓，無聊漫自呻。
休疑交契闊，尚覺膽輪囷。
遠物那堪贈，佳音欲細詢。
勞歌因奉寄，題罷更沾巾。
肢脈崑崙析，胚渾混沌先。
靈分玄島峙，秀聚景雲鮮。
覆壓風雷窟，枝撐宇宙穿。
崚嶒攲篠霧，歷棘聳蘿烟。
嶪嶪棲危壁，磷磷過瘦涓。
雨攻繩眼斷，浪擊彈窩圓。
筆架珊瑚豎，屏圍瑪瑙偏。
骨攢獰鬼竦，脊凸老蛟跧。
劍卓空蒼色，矛森紫翠顛。
醜宜鎸鳥篆，剛可利龍泉。
怪漬潮紋濕，頑和地軸連。
篔簹梢映带，薜荔葉縈纏。
磊磈蛇身縮，崩崢鳳勢偏。
蘚侵題字處，藤絡倚筇邊。
碎礫鋪文貝，尖峰斫黛蓮。
竇深膏乳滴，甃潤土花沿。
儼若峨冠者，昂如峻士焉。
磴危欺木屐，磯滑怯苔氈。
移恐嵐光動，捫嗔野蔓牽。
衝湍聲類磬，瀉瀑韻成絃。
硬性辭斤鑿，嵌形欠畫傳。
鼓歌傷莫續，鼎句嘆難聯。
砥礪誠由著，磨礲學及遷。
畜奇希抱璞，煉餌詫飛仙。
寸勢垂千仞，嵬胎結幾年。
巖暉知産玉，峽束見奔川。
織女支機穩，山人作枕便。
隕星沈戰域，敲火出漁船。
異或稱羊化，疑應訝虎眠。
龜埋遺碣下，麟仆古塋前。
屹立中流壯，平施大礎堅。
懷沙嗟放逐，凝魄惜嬋娟。
德必穹碑紀，詞當巨硯研。
險思經灧澦，功擬勒燕然。
嵩岱歸諸掌，蓬瀛寄一拳。
不須填碧海，直欲補青天。
寶地人來少，檉陰自晚晴。
片雲依石潤，孤磬出花清。
竹筧分泉細，檀烟上㲲輕。
勒銘留水寺，應供宿江城。
適楚濤喧定，歸吳雪滯行。
雨苔粘凍屐，廊葉覆閒枰。
琴爲蛇紋買，書因鳥跡評。
眼高無佛祖，詩癖有山兄。
句妙唐風在，心空漢月明。
晝禪休樹影，夜梵雜松聲。
夏減遊方興，秋添住岳情。
何時修白業，去結嬾殘盟。
碧樹綠蕪空亂雲，故人何處隔江村。
舊書在手再三讀，新恨從頭又一番。
竹幘隨行家具活，蘭亭摹出典刑存。
幾時定訪揚雄宅，爲問太玄經裏言。
見說會稽郡，風流如晉時。
貧惟將母去，清不要人知。
修竹王猷宅，春風夏禹祠。
到官游有暇，好寄剡中詩。
高柳夕陽收，繁絃奏未休。
數聲風露飽，一殻古今愁。
凉思知秦樹，哀鳴亂渭流。
年年離別處，幾曲送殘秋。
忠言如海膽如山，趣入金門虎豹間。
玉笋曉班聯鷺序，紫檀春殿對龍顔。
氣凌百辟星辰動，賦就三都造化閒。
豈向長沙淹賈傅，淳風會見筆追還。
南越連閩徼，東瀛貢百蠻。
軍營威帥閫，記室比官班。
之子稱時彥，群公譽早攀。
詩壇堪白戰，幕府政朱顔。
橫槊金飈動，談兵玉帳閒。
貨通夷舶富，民羨國風還。
夜柝鯨潜海，春旗豹隠山。
携琴遊有暇，挈榼酒休慳。
將佐知書貴，勳名待詔頒。
孟堅詞訟作，留照汗青間。
嚴蹕傳聲入建章，漢官趨陛肅鴛行。
駕迴黄道清塵動，人在金鑾白日長。
承詔曉聞天語近，賜衣春覺聖恩香。
馬卿賦獵兼忠諫，獨許驂乘錫尚方。
漢守曾懸榻，家聲復世綸。
贊廉推雅士，列郡重嘉賓。
昭代詳刑讞，賢僚體聖仁。
袴襦憐故老，狴犴念冤人。
英幹登時望，文華異等倫。
固宜膺寵渥，豈但活罷民。
江左名藩舊，風流佐幕新。
平反須有頌，剛决看如神。
郄鑒初榮養，黄香早締婣。
錦還鄉已晝，綵戲室俄春。
自補尋山屐，誰親墊雨巾。
拊循恩易洽，煦嫗俗當淳。
曲動陽關疊，樽移祖帳陳。
未能忘手握，何得更情親。
羨爾丹霄貴，悲余白髪貧。
尚期金鼎藥，猶客素衣塵。
巖壑將幽賞，烟霞欲隠淪。
交游千古事，離別百年身。
楚澤寒多雁，吳波暖見鱗。
相思不相見，音問莫辭頻。
多士當文治，明良際盛時。
騷壇先佩印，策陣已搴旗。
西極蹄千里，南溟翼四垂。
疾雷天地破，崩嶽鬼神移。
學過三都賦，神超七步詩。
陰何須大賞，鮑謝只平欺。
尺璧光難掩，華鐘響發遲。
人遊丹桂窟，鳳噦碧梧枝。
漢室方虛席，枚臯復擅詞。
數承恩詔見，趨赴重官儀。
黄閣登清要，蒼生息舊疲。
星辰侵履舄，桃李傍階墀。
珂里豪家逐，銅駝樂部隨。
行歌金騕褭，醉舞玉參差。
杜曲花偏滿，蓬壺酒不辭。
弓開射熊館，劍倚化龍陂。
秀彥居同宷，軒車出共馳。
侯門相雜遝，寒素獨吁嘻。
塵榻應容下，仙舟可待追。
亦慚才莫逮，終負志難衰。
攀附羞蘿蔦，徬徨向路岐。
未酬題柱興，徒抱練絲悲。
幽谷音猶澀，鹽車力尚卑。
泥途淹騄駬，荆棘困黄鸝。
睍睆還求友，騰驤却避羈。
愁吟長鋏伴，閒夢矮牀知。
縫掖今誰貴，乘桴任所之。
短章非善頌，聊以展吾私。
百折歷雲嶠，千花通水源。
寒藤垂到地，怪石立當門。
白壤煉丹赤，清池磨劍渾。
曾來誦經處，片雨滴苔痕。
野色隨墟落，江臯烟景饒。
遠村明晚燒，高岸沒春潮。
覽鏡芳年去，援毫藻思銷。
琴書苦行役，不敢問漁樵。
一見故人歸去來，漁竿不肯博三台。
漢陵今日無抔土，惟獨先生有釣臺。
行李依吳榜，飄蓬更楚鄉。
山川歲云暮，風雨夜何長。
此地從兵革，斯民復旱蝗。
薦饑懷賑粟，久渴望携漿。
船婦爭遺穗，樵童拾棄芒。
哭喪多藁葬，征旅少贏糧。
豈有災重併，而無戶損傷。
一年租幸免，衆口飯誰將。
生晚羞干祿，憂時念彼蒼。
悲歌思請劍，頹墮輒椎牀。
宵枕當寒溜，晨梳候曙光。
牧羊人戢戢，放馬草荒荒。
木落明秋野，江空月照霜。
城烏頭併白，水樹葉先黄。
羈客情難遣，朋儕興不忘。
投瓊花院內，博塞竹林傍。
尚恐詩盟淺，猶嗔吏鞅妨。
偏提隨款段，笭箵下滄浪。
稍遂田園計，終須蘿薜藏。
松筠親戚輩，麋鹿弟兄行。
春寺尋暄暖，晴波泛渺茫。
清泉濯足冷，紫菊染巾香。
醉任王侯貴，閒辭禮數忙。
龐公厭州府，陶令樂柴桑。
酬答幽期愜，交游素願償。
短章應得附，真賞莫能量。
頗似岑參句，多因杜甫揚。
流傳千載後，直欲繼前唐。
雲伴老僧居翠微，老僧應共白雲飛。
杖藜西去雲東去，日暮僧歸雲亦歸。
杜曲芳菲早，江城店舍烟。
雨青榆莢地，風白柳花天。
愁結丁香上，酲餘禁酒前。
病多遊冶少，春事亦留連。
聞說華陽洞，人間第八天。
茅君旌屢降，弘景駕常延。
地吐黄金氣，潭流碧玉泉。
神丹光夜發，朱草葉春妍。
羽客家相接，麟洲脈共連。
山遺秦女藥，鋤得漢朝錢。
處士懷貞遯，長生契宿緣。
童顔曾辟穀，鶴相合成仙。
嘯傲三峰上，披研萬象先。
囊攢五行物，劍握七星權。
石銚青精飯，風爐紫朮烟。
赤松齊遠躅，玄俗並遐肩。
九轉功將就，雙親念復虔。
却携瓊笈轉，歸枕白雲眠。
薊子家嘗歷，壺公訣盡傳。
路回蓬島下，杖化葛陂邊。
經案苔侵徧，閒枰雨滴穿。
池留洗瓢水，壁挂斷琴絃。
蕙帳𤠔空怨，蘿窗月自懸。
巖存容悵望，澗去意潺湲。
局久棋多變，寰清鼎又遷。
衲衣期異日，築室定他年。
季世嗟予晚，幽栖志獨堅。
欲隨蒲坐具，已辦布行纏。
學道無如此，遊方恐未然。
尚遲甘旨奉，更被苦恩牽。
腦慮精難滿，心憂影或偏。
蘚壇情願掃，茶竈手能煎。
根究嬰兒後，參同混沌前。
求真不易遇，師匠早哀憐。
髪寒多不剃，門雪少曾開。
瓦鉢幾星芋，石牀三面苔。
緣衣蝨嬾拾，避獵鹿長來。
見說巖頭樹，前生手自栽。
水驛相連曉夜行，渾無心記短長亭。
莫笑楊花道飄泊，人生自有一浮萍。
寒風揚塵走沙石，朔氣僵人馬辟易。
五千步卒當數萬，空拳奮張爭無敵。
單于趣降聲疾呼，道窮矢盡身爲俘。
歸無面目見天子，築臺何顔懷故都。
義血不染戰場草，寧甘北首陰山老。
空垂遠涕望漢天，難洒茂陵松柏邊。
霸業銷沈烟樹濃，吳王臺殿梵王宮。
屧廊人去土花碧，香徑僧歸秋葉紅。
颶母射巖風動地，蛟精徙穴霧迷空。
明朝江郭重回首，寺在翠微蒼靄中。
童顔幾寒暑，編葉當衣裳。
琴古面無漆，柏枯身有香。
樹精爲老僕，石髓作乾糧。
不語坐松下，天風吹髪凉。
衡岳喬松道途遠，成都古柏山川隔。
忽驚老樹刺眼來，疑是頹崖壓東壁。
拗怒風雷龍虎氣，盤摺造化乾坤力。
陰連滄海一片秋，秀奪西湖兩峰色。
寒雲苒惹霾晝影，凍蘚緣沿借春碧。
醉翁睥睨欲掛衣，禪伯經營思憩錫。
烏鳶冥下踏枝空，猿猱夜過嗔藤仄。
鐵榦銅柯嗅不香，蒼雪玄烟潤將滴。
便擬攀蘿解糾纏，何煩平地生荆棘。
直須掃去曲碌姿，揮作昂霄數千尺。
老妻病女去淮西，慈母居吳鶴髪衰。
我獨天涯聽夜雨，寒燈三處照相思。
吳剛夜入廣寒闕，生擒老兔出秋月。
嫦娥泣雨蟾影孤，靈藥不舂玉杵歇。
桂花凝毫拔蒼綠，蜀絲纏金縷湘竹。
紫蘭蕊笑春風愁，蓮花仙冠墜簪玉。
松腴點漆光照眸，藤肪搗雪滑欲流。
樂毅小帖排銀鈎，天馬歷塊無九州。
夢中忘筆那有花，古錐畫地飛龍蛇。
覺來尋錐亦無處，但見鳥跡留平沙。
國色雙花相並栽，周郎分得小枝來。
漢宮早有君王見，金屋須教一處開。
道士醉卧天柱峰，睥睨石上千年之老松。
松精相感入夢寐，化作蒼髯雙老龍。
酒腸空洞生鱗角，飛出兩龍醉不覺。
須臾霹靂撼五岳，豐隆縮手不敢捉。
神靈頃刻歸虛無，壁上但見雙松圖。
松耶龍耶莫能詰，棟梁霖雨藏禿筆。
珊瑚枕上玉簫橫，一曲霓裳萬里行。
漫道九重宮殿遠，幾曾掩得外邊聲。
玉山道人蒼壁立，胸潴萬斛松煤汁。
吐作千年古怪藤，猶带西湖烟雨濕。
元氣淋漓草木活，太陰菌蠢蟲蛇蟄。
鬚縈翠霧瘦蛟走，睛抉玄珠黑龍泣。
神剜鬼刻字崛奇，水精火齊光陸離。
天魔擎來帝青寶，鯨波涌出珊瑚枝。
墨花酣春馬乳漲，醉夢渴想西凉姿。
風窗秋疑蠹葉語，露架夜憶虬柯垂。
須臾掩卷何所見，月落庭空無影時。
雨巾風帽別真師，雪滿天壇駕鶴遲。
囊佩山圖行幾日，棋逢仙客看多時。
丹房芝朮春英長，玉洞烟霞夜夢離。
定有壺公遠相送，瓢中添著幾篇詩。
聽徹哀絃淚兩行，香山居士未心降。
當年杜老吞聲哭，恨不相逢在曲江。
家分半席並鷗眠，興墮吳頭楚尾天。
機杼曉聲柔櫓月，簾帷暝色片帆烟。
魚龍窟宅同春夢，鷄犬圖書當夜船。
咫尺五湖晴景好，釣竿閒在草堂前。
氈城萬里風雪寒，妾行雖危漢室安。
漢室已安妾終老，妾顔穹廬豈長好。
漢家將相多良策，更選嬋娟滿宮掖。
單于世世求和親，漢塞自此無風塵。
吳晉豪華冷劫灰，竺乾金剎壓崔嵬。
玄黄半夜虎精泄，紫翠一峰鰲背來。
池水暗通浦海入，巖扉寒枕白雲開。
輪蹄未散鬼吟寂，萬壑松風僧定回。
夫子今衡鑒，斯文屬在茲。
擅場年鼎盛，抱業器瓌奇。
鶚薦嶄頭角，鶑遷奮羽儀。
詞源傾渤澥，筆陣偃蛟螭。
太極鈎深賦，先儒射策辭。
秋闈前决勝，春榜後名馳。
激切波瀾立，鎸鑱物象危。
光芒牛斗宿，標格鳳凰池。
袍色宮花稱，才華制草宜。
馬驕曾杏苑，臚唱果丹墀。
王事勤州佐，官聯逼郡麾。
談經猶寶地，視篆必瓜期。
漸覺要章寵，徐看利澤施。
治應黄霸最，民定邵棠思。
郢雪聆高調，郇雲喜近披。
晚陪靈運屐，早訪董生帷。
梓匠寧辭斵，樗材忝辱知。
塵凡勞點化，傳玩指瑕疵。
我自哀王粲，伊誰說項斯。
碧山招未隠，白髪病相欺。
歲晏空江急，風迴落木悲。
雨來孤枕夜，夢別故人時。
留滯飄蓬梗，攀援折桂枝。
願言多善政，尚得播聲詩。
一枝傾國又傾城，笑並香腮百媚生。
湘浦二妃窺寶鏡，星宮雙六下銀泓。
金波影儷嬋娟巧，玉露心分沆瀣清。
曾向鴛鴦屏上看，野花空得合歡名。
千峰亂水上，一榻到應分。
古像焚香禮，寒鐘出定聞。
瓶離劍池月，錫入秣陵雲。
好去北山住，草堂休勒文。
菊花三百六十種，處處名園花不同。
安得化身千百億，一花著取一吟翁。
燕臺氣概汾陽裔，赤驥騰驤彩鳳飛。
吏鞅晚淹彭澤米，酒錢春典杜陵衣。
西山手板情還適，東里角巾身不歸。
空有遺文落人世，朱絃聲絕賞音稀。
赭袍紅映縷金衣，笑並花驄酒力微。
試問六龍西幸日，有人曾侍翠華歸。
漢祖龍飛日，真人豹隠中。
綸音來薊北，驛傳起江東。
聖德深弘教，玄門厚植功。
垂衣軒帝治，問道廣成風。
獸夢符坤極，鴻門建震宮。
雨敷皇澤意，雪應紫宸衷。
白玉刊章重，黄金範櫑雄。
制詞天藻疊，冠佩露華濃。
宣室繁釐受，高禖敬祀恭。
嚴齋迎景祚，正念格晨穹。
宇宙樞機運，雷霆寂默通。
扈驂鑾從近，恩賚上方隆。
裔演留侯系，經開柱史蒙。
五朝膺顯渥，百辟仰精忠。
宗戚勳封盛，師生祿秩崇。
力辭君九錫，首邁爵三公。
第宅仙官府，逍遥綺皓翁。
漆園春未老，蓬島藥何窮。
詔下瑶京鶴，神昇絳闕虹。
自期沖舉去，誰識壽齡終。
霄駕烟霞遠，星壇杖屨空。
圖容曾翰苑，遺蹟漫崆峒。
太上元無象，微謠詎得工。
獨存清凈化，爲國致年豐。
隠去看看白髪新，草堂資盡篋生塵。
五陵亦有閒相識，只把黄金笑買春。
五色何年補泬寥，百弓無地駕瓊瑶。
老龍千尺卧寒玉，雌霓半空橫彩綃。
天路行看星象逼，江濤怒息水犀囂。
騎鯨便欲超銀漢，直踐台階挹斗杓。
環堵蕭然瓢屢空，不詳姓字一衰翁。
此身自謂羲皇上，却墮閒人畫卷中。
移家連晚歲，屏跡值春寒。
舊業遺松逕，幽棲遠杏壇。
數椽容膝易，五斗折腰難。
有客來排闥，無人爲整冠。
諷詩稱鮑照，卧雪念袁安。
下里余誰和，高山爾自彈。
迎門屐齒折，扶病带圍寬。
乍喜交時彥，相尋到冷官。
鄰驚都騎盛，僕出草堂看。
光價連城璧，風流藝苑蘭。
老嗟傾蓋晚，貧覺布衣單。
午竈添茶具，烟蓑罷釣竿。
傳呼聞杜曲，榮耀滿江干。
文雅多歆艷，殷勤少接歡。
長鯨鈎上掣，巨闕匣中蟠。
筆力千鈞弩，襟懷百丈瀾。
籍通金馬選，詔待紫泥乾。
樂毅曾强趙，夷吾遂霸桓。
貴應聯萬石，功定服三韓。
留取刊彝鼎，勳名未汝闌。
錦袍烟艇夜郎西，酒思金鑾入直時。
不道相思杜陵老，愁吟落月屋梁詩。
共有烟霞疾，襟期江海分。
故人年老別，寒雨夜深聞。
地肺潜通嶽，峨眉秀拂雲。
何時負笈去，稽首五千文。
少年令節醉花前，老病花前服藥眠。
自檢銅人試榆火，午窗燒艾起新烟。
種種念予髪，垂垂懷老禪。
公卿既無分，巾鉢欲隨緣。
布襪雲門寺，銅瓶雪竇泉。
他年調水牯，鼻孔不煩穿。
釀蜜筒香蜂報衙，杏梁泥歇燕成家。
浮萍斷送春歸去，盡向東流載落花。
彭澤歸來菊未荒，便投簪紱弄滄浪。
一篷烟火蓴鱸興，數畝茅茨橘柚香。
欸乃幾時歌古調，籧篨何處避殘陽。
釣閒若枕圖書卧，應被人稱是墨莊。
雪壓狐裘醉玉京，夜聞歌吹到天明。
寒窗病起今頭白，始聽春蠶食葉聲。
莫折閶門楊柳條，带將離恨過楓橋。
向道春愁不禁蕩，蘭舟長放櫓輕摇。
海內昇平服四夷，遠邦貢物盡珍奇。
近頒手詔俱停罷，獨許南方進荔枝。
罷朝輕輦駐花邊，催喚黄門住靜鞭。
三十六宮人笑語，上前爭索洗兒錢。
昭陽仙仗五雲中，遥聽笙簫起碧空。
夜半月明人望幸，君王自在廣寒宮。
宮娥隨駕蜀山迴，春日還從內苑來。
聞道上皇憂寢食，御前休報海棠開。
吳霜兩鬢早先秋，聞道愁多會白頭。
溪上鷺鷥渾似雪，想應無那一身愁。
力平水土勢回天，功業三千五百年。
四海九州皆禹跡，獨留陵寢越山邊。
清泉自盥沐，丱髪不冠巾。
看盡世間事，爭如林下人。
嘯雲巖谷應，坐石鹿麋親。
莫棄茅庵去，白桃花又春。
綠闌干護水鱗鱗，蘇小門前柳弄春。
聽得語聲嬌不見，隔簾佯喚賣花人。
貞女浣紗日，行人去國悲。
生前漂母餽，身後謫仙詞。
白月沈魂在，黄金報德遲。
如何孟少府，到此不題詩。
葺茅栖碧巘，梯路上雲危。
樹影池摇曲，泉聲石礙遲。
鳥銜丸罷藥，猿拾著殘棋。
見說仙家伴，時來覓紫芝。
詩人不是欠生涯，野性從前嬾在家。
冷眼春來元有分，看山看雪看梅花。
天塹鴻流擁積沙，石城虎踞漫雄誇。
山陵青草六朝地，巷陌烏衣百姓家。
紫蓋黄旗消王氣，瓊枝璧月弔庭花。
孤雲更作降旛勢，目斷樓船日又斜。
破屋無茅柱脚斜，一農頭白病看家。
年來水澇秧難蒔，却傍湖塍種藕花。
朱門當道擁高槐，拂曉鳴騶散乳鴉。
紅叱撥驕矜匼匝，黑崑崙黠解琵琶。
姬將銀蠟燒明月，犬带金鈴卧落花。
不信銅駝荆棘裏，百年前是五侯家。
月照芙蓉水殿秋，仙韶一曲奏凉州。
高皇尚愛梨園舞，宣索當年菊部頭。
條脫金寒翠袖冰，羊車夢裏轆轤聲。
薰爐宿得沈香火，暖却春纖暖玉笙。
妖艷分明搆禍胎，黄金瓌麗更危臺。
笙歌夜倚東風醉，粉黛春從南國來。
原草翠迷行輦跡，野花紅發舞衣灰。
豪華肯信今爲沼，烟水翻令後世哀。
一病文園渴思深，祇應惆悵爲鳴琴。
老來減盡凌雲氣，却賦長門易酒金。
十疋吳綾賞水新，一聲歌歇杏梁塵。
家徒四壁門如水，那得明珠換美人。
滿袖玉皇香案烟，綵霓背上俯晴川。
紅黄霜樹珊瑚海，黑白雲花玳瑁天。
玄圃空離樓十二，丹墀罷對字三千。
吟豪醉蘸吳江水，寫與騎鯨李謫仙。
千門萬戶矗青冥，六國脂膏四海兵。
豈但此中非帝業，當時猶更有儒坑。
蜀郡方齊魯，文翁邁儁賢。
箕裘承憲業，星宿近台躔。
宇宙汾陽鼎，風雲祖逖鞭。
閫威分海徼，節制控閩川。
餽餉功曾立，廉能蹟屢傳。
儒冠真耀武，帥府重芳年。
參畫旌麾右，馳驅將相前。
豪揮驚草檄，燕集見華篇。
吏牘分占授，軍機妙轉旋。
百蠻元震讋，諸校益貞堅。
訓練群材進，鈞陶衆彥遷。
柳營兵鎮肅，蓮幕紱光鮮。
除內恩終許，安邊詔必憐。
酒容山簡醉，騎想葛强聯。
日月新堯曆，車書舊漢天。
揚雄兼賦頌，嘉什到甘泉。
劍閣清塵犯屬車，綱騾馱得荔支無。
却嫌畫史才情少，不作承平舞馬圖。
別墅清深無俗人，蛛絲窗戶網游塵。
綠陰鏤日新歡夏，紅雨鏖花故惱春。
病去情懷逢酒惡，困來天氣與茶親。
壁間烏帽長閒却，肯學陶家戴漉巾。
銜得香泥去，花間日午時。
玉人方睡起，莫訝卷簾遲。
遠寄奇鎗紫玉形，寒翁歡喜欲鎸銘。
茅峰道士傳茶訣，林屋山人送水經。
崖瀑松風添瑟縮，地鑪槐火共青熒。
矮瓶未罄長鑱健，且傍雲根飽茯苓。
拾來虛費藕絲穿，暴富池塘積萬千。
人世不平如買得，夏天那有蓋鷗眠。
翳日榿陰翠幄遮，葑圍高下奕枰斜。
陂塘幾曲淺深水，桃李一溪紅白花。
赬尾自跳魚放子，綠頭相並鴨眠沙。
春郊景物堪圖寫，輸與烟樵雨牧家。
薊門飛雨布袍泥，遊子魂銷幾夢歸。
賦有聲華羞狗監，淚無氣概笑牛衣。
客愁萬斛添杯量，春瘦三分減带圍。
不似江南烟艇小，柳花如雪荻魚肥。
十日花時九雨風，年年百五病愁中。
春寒不禁香篝火，紅蠟青烟憶漢宮。
罷直奚官雪滿腮，少年曾扈上之回。
金砧戍削蹄多裂，玉秣辛酸齒半摧。
苜蓿地閒春草遍，葡萄宮廢野花開。
病嘶破櫪秋風夜，猶憶先朝較獵來。
繅得新絲白，將來織素縑。
自慙非錦綺，尚被舞人嫌。
千年巖璞斬新硎，一片琳腴截紫青。
雲漢带星來玉匣，墨池蒸雨出滄溟。
烟開霧斂天晶彩，海靜江澄地典刑。
要與陶泓作佳傳，老磨松液寫黄庭。
東風吹綠上汀洲，染出江南一片愁。
長到春來問芳草，不知何地可忘憂。
粧淺顰深凭綺疏，小郎新拜執金吾。
絃中言語分明怨，裀上腰肢準擬扶。
翠履鴛寒慵鬬草，紅牙馬暖罷樗蒱。
無人商略心頭事，潜向花間卜紫姑。
疲牛病喘餓桑間，碌碡閒眠麥地乾。
殘稅驅將兒子去，豆畦却倩草人看。
金縷紋桑斵局堅，紅雲倒浸一池蓮。
星環紫極無多點，月印銀潢有兩弦。
行采砧聲鳴素練，計籌花片落牙錢。
箇人慣受卑棲苦，長爲歸遲罰綺筵。
荒園日日涉蓬蒿，破屋年年蓋把茅。
向石側生花倚勢，緣牆直上豆攀高。
歸兮春草蕪三徑，老矣松風有二毛。
莫笑家貧拙於事，長鬚能壓榨頭糟。
壯懷玉具劍空携，老去金門獻賦遲。
服藥身軀多病日，養花天氣半陰時。
愁鄉塵積瑶琴嶽，夢境寒生翠被池。
春事幾何公事急，可憐蝴蝶掛蛛絲。
天女纖纖罷散花，嬰兒一掌玉藏瑕。
寒生鈎弋兩三指，春屈柔荑四五芽。
骸垢有瘡膚起粟，臂風無力手長麻。
老夫技癢煩消遣，休忤仙姑打蔡家。
分向湘山伴野蒿，偶并香草入離騷。
清名悔出群芳上，不入離騷更自高。
桐君種藥隠蘅臯，竹祖生孫共養高。
茶脚碧雲凝午椀，酒聲紅雨滴春槽。
休糧貌古添清瘦，餌朮身輕長綠毛。
仙詔未頒遲拔宅，家資猶戀一溪桃。
豆稭灰動擁罏天，品字煨殘榾柮烟。
詩草病多刪枕上，眼花書久廢燈前。
老依蕭寺僧留宿，相對蒲團夜不眠。
筋力漸衰餘習在，夢中去趁暗門船。
九天宮闕鬰嵯峨，公昔騎龍上大羅。
文在玉堂多煥爛，泪經銅狄一滂沱。
原陵禾黍悲酆鎬，人物風流繼永和。
今日吳牋拜遺墨，只堪哀怨不堪歌。
繄古人之寥寥兮，夫何思之弗諼。
蹇余生之獨後兮，曾不得與之周旋。
曠斯世而勿見兮，故增欷而永歎。
撫遺籍而玄覽兮，幸所聞之可尊。
彼丹心之耿著兮，諒雖亡而實存。
苟遡風而遐契兮，尚何有於古今。
覽元化兮無窮，感徂景兮如駛。
余髪兮種種，余懷兮亹亹。
駟黄虬兮遐征，仰超然之高軌。
猗聖言兮如天，至道兮如海。
超鴻濛兮何極，窺浩茫兮無涘。
孰導余以正適兮，遵坦涂而容曳。
惟諒友之昭昭，庶訂余之憒憒。
嗚呼噫嘻，古之人兮，惠我無疆。
忽不見兮心之傷，余之思兮曷云其忘。
往者不可及，來者猶可望。
非夫君之相和兮，誰逍遥以徜徉。
羲農去我遠，醇風日以澆。
遺經祕幽旨，千載空寥寥。
濂洛導其源，百川始東朝。
我生性顓蒙，望道彌堅高。
鍼砭無良友，窮居困煩囂。
東平曹叔子，妙年振英翹。
古心默相契，一語神情超。
高堂奏綠綺，長空激商飈。
譚玄探要妙，力學耡虛驕。
方期拾瑶草，歸袂何飄颻。
淮水白浩浩，楚山青遥遥。
相思意無盡，贈子一長謠。
有桂生祇園，團團擁旌蓋。
靈根挺盤錯，翠色深晻藹。
疑從鷲峰移，迥與峨石對。
商飈動閶闔，夜氣凝沆瀣。
清芬彌六合，芳意函纖芥。
華飄廣寒府，金布如來界。
天空氛翳滅，冏冏凉月挂。
幽人夜禪起，凈想須脫解。
清遊時獨行，真賞聊自愛。
妍華易銷落，徒抱貞心在。
蒼鸞寧復來，臨風發深嘅。
殘陽古城曲，岌岌荒臺高。
不知何年創，尚爾結構牢。
青山擁危楯，白水環空壕。
美哉此山谿，慘澹悲雄豪。
當時一戰霸，意氣何矜驕。
蛾眉坐傾國，忠魄隨怒潮。
空餘故宮苑，寒雀飛野蒿。
佳辰晤良友，清眺舒煩勞。
夕風振叢薄，鴻雁中天號。
永懷五湖客，一舸凌雲濤。
浩歌滄浪詞，願言從遊遨。
吳興山水邦，杳藹雲氣萃。
岡巒抱縈迴，溪流瀉清駛。
逍遥烟中客，縹渺雲際寺。
振錫赴幽尋，攬袂接遐契。
是時秋正中，曠朗天宇霽。
明月射神珠，光彩難自閟。
漁歌和遺音，茶經詫幽事。
欲從煙屩遊，苦爲塵鞅繫。
緬懷金坡英，歸來雲壑媚。
采采白蘋花，因風爲遥寄。
茝鷄晨先鳴，絡緯夜虛織。
物情固有殊，亦各競時急。
遥遥丘中士，荆扉晝常閉。
賦詩悲徂年，開卷懷往昔。
廓然一言得，不願千金易。
大江流湯湯，白日如過翼。
虛堂拂朱絃，再鼓三嘆息。
西山遺清風，潁水有奇迹。
勖哉望前修，猛志庶可及。
自當葆天和，政不慕人益。
南山有孤鳳，丹羽何葳蕤。
朝餐瓊樹實，夕飲天津池。
岐陽曾一鳴，千載今無期。
將從和風翔，俯視塵壤卑。
粱藻匪君食，枳棘匪君棲。
遐舉崑丘陽，肯爲雲蘿羈。
坐遲簫韶成，振翮還來儀。
天寒霜霰繁，歲晏日月駛。
周子何倉皇，孤征詣燕薊。
寥寥抱遺經，皦皦蓄幽志。
青雲既交薦，白首期一試。
蒼松多勁枝，老鶴負奇氣。
扶摇信可摶，高冥不難致。
泮林日彫疏，子衿氣淪替。
側佇典型人，復理俎豆事。
明年候薰風，矯首江南澨。
願偕魯諸生，敬攬叔孫袂。
恒山鎮朔野，積翠凌太虛。
中有仙子宅，霞光抱雲居。
怡怡伯陽姥，八十顔猶朱。
神交殷玉女，祕字傳金書。
逍遥人間世，靜壽仙者徒。
令子返烏哺，專城綰菟符。
金章映彩服，錦障承雕輿。
前有命婦掖，後有玄孫扶。
春風溢慈幄，曉日暉慶圖。
海桃摘霞實，靈芝掇雲腴。
南山爲爾壽，北斗爲爾𣂏。
人生天壤內，菽水歡有餘。
矧茲壽且貴，身與五福俱。
厚德獲隆報，彼蒼默相孚。
詩人頌燕喜，此樂不可渝。
芳園矗層臺，宛在江之曲。
何年植瓊樹，粲粲紛在目。
美人芙蓉裳，超遥處空谷。
時登月中觀，玩此枝上玉。
幽芳忽吹來，妙契心自足。
維皇豈虛畀，真意蓋有屬。
夜闌耿無眠，霜霰天地肅。
寥寥翠禽語，葱曨曉光旭。
楚楚洛陽生，清介常寡與。
宦遊江之南，移家寄吳渚。
辛勤奉旨甘，言動無過舉。
陽春萬物新，霈澤均施普。
乘風方高翔，摧翅墮網罟。
飛文中善類，橫逆夫孰禦。
白日照丹心，皦皦中自許。
有能辨冶長，終然脫石父。
操存諒深固，夷險咸善處。
涉難知彌明，履變德益聚。
靜探元化心，憂患真玉汝。
歲晏登禹陵，山水清遊縱。
迴艫艤西湖，壎箎諧伯仲。
旅窗燈焰青，炊臼感幽夢。
絕絃聞遺聲，據藜發哀慟。
重憐遊子情，懼乏尊章奉。
凄風動虛幌，斜月照飛棟。
芳膠解鈿朵，流塵昏翠鳳。
荀香悵未歇，潘詩應屢諷。
孤獸駭哀鳴，離禽感幽哢。
蒙莊亦何人，傲倪自驚衆。
遺情信良難，至理堪折衷。
玉妃還絳闕，委珮煙江濱。
瑶華振英采，照曜山水春。
海若不敢受，謂是天上珍。
掌管倩姮氏，封護煩滕神。
風標二公子，素服靚且新。
邂逅蓬萊使，翩然與相親。
畫師何從見，泚筆開清真。
數幅懸高堂，一洗凡格塵。
我欲商妙語，喚起逋仙人。
泄雲蒙朝日，微雨霑庭除。
幽人掩關卧，門外無來車。
曹子別經歲，枉道過我廬。
謂余抱文藝，胡爲守鄉閭。
余曰匪高尚，褊性涉世疏。
上奉白髪親，餘暇讀我書。
豈如叔時甫，妙年美名譽。
詞華爛絺繡，問學滋新畬。
奉子一巵酒，聊爲譚斯須。
威鳳翔高閣，逸驥騰雲衢。
及時樹遠業，臨事毋踟躕。
凱風蕩清淑，秦溪鍾妙英。
世德裕後遠，盛年振清聲。
余昔客君家，君甫十二齡。
期君世濟美，事業如甘卿。
微言副深望，榮涂踐修程。
東吳大藩地，政繁任匪輕。
剸裁得終賈，游刃新發硎。
勉奉兢兢戒，毋著赫赫稱。
臨下必以莊，事上必以誠。
勤勞慎細事，惠愛甦疲氓。
制動由靜一，養心貴和平。
嘗聞公輔量，允矣王休徵。
山昏歸雲歛，葉落夕飈驟。
疏松漏微月，清光照巖竇。
烟中二仙師，一笑欣邂逅。
行行撲空翠，杖屨相先後。
清景適與期，得句若天授。
畫成詩逾絕，開卷消鄙陋。
如飲中泠泉，可嚥不可𠻳。
我懷陶貞白，日夕夢三秀。
何年卓茆庵，餌朮衍遐壽。
夜中不成寐，卧覺風剡剡。
殘寒賈餘勇，飛雪猶厲慘。
黎明卷新霽，旭日光晻晱。
窮陰得陽和，春氣已先感。
負暄南軒下，余生亦云忝。
高門誰能走，蓬戶鎮常掩。
馳車聽奔湊，慶語絕媚諂。
自甘守疏慵，豈復嘆坎壈。
濡毫寄桑翰，隠几坐文毯。
壺傾酒不竭，爐擁火始燄。
吐詠探清新，研書味真澹。
流光信難駐，華髪那可染。
拊己欣有得，感時能無憾。
貞吉宜嘉遯，心亨由習坎。
浮雲易盈歇，神鑒常淵湛。
黽勉奉吾親，力學深自貶。
清才不數見，世固未易識。
如玉在荆山，落落混於石。
沈君義興彥，恨我未良覿。
陸子不妄交，稱許斯爲得。
况有闕里孫，延之致經席。
比聆道吳閶，捧檄建德國。
高歌誦唐虞，諸子有矜式。
嚴灘浩煙霞，山水澄鮮碧。
暇日一登臨，清賞慰愁寂。
何處桃花源，超然欲高舉。
永懷塵外遊，遐契煙中侶。
時從清夜闌，默探元化祖。
尋幽得佳勝，將期結茅宇。
任公五十犗，朅來向江渚。
投竿魚不食，歸興浩莫禦。
遥岑下落日，薄雲閣清雨。
揚舲吳淞濱，褰裳采芳杜。
長歌去英淑，未卜重晤語。
相期會有時，散髪卧雲嶼。
士生天壤內，所抱者奇氣。
當觀人品高，豈尚名爵貴。
子真第一流，淪迹南昌尉。
至今疑仙去，風節照百世。
希元人中豪，未識我深愧。
嘗聞畜愛馬，童子刺而斃。
略不動聲色，度量有餘地。
豈易議淺深，是固余所畏。
陸子少許可，欣然紀其事。
邇聆尉山邑，芒刃聊小試。
苕水清且迅，苕民號難治。
願言化以德，勿但施法制。
令聞起在今，微言毋我棄。
白蓮生清池，至潔塵不汙。
當時取名社，亦以清凈故。
樂國初無有，莽莽果何處。
陶公寄醉鄉，蓋深得其趣。
公何挽不入，謝何推不去。
遠師信高識，心雜固不取。
盜循彼何人，一見乃深許。
士固未易知，身名期歲暮。
遺風驚千祀，流落見緗素。
永懷名山遊，樂與善人遇。
匡廬青拂天，江水日東騖。
我將解世纏，已辦登山具。
載酒酹淵明，問津桃源路。
華清宮中歌既醉，南海奇禽遠爭致。
玉環最愛雪衣孃，當時曾得龍顔媚。
璿房雕檻春日長，繡䙀嬌兒在傍戲。
君王憐汝解語言，懷恩不說宮中秘。
臨風鷙鳥何軒軒，嘆惜純良遭猛厲。
苕翁寫出當時事，側立紅衫內人臂。
江花滿地不忍看，空拂畫圖憐俊慧。
嬌黄著柳回東風，玉霙協瑞飛璇穹。
金猊噓暖香霧濛，銅槃蜜炬光如虹。
尊前笑挹南極翁，海桃壓袖朝霞紅。
蒼蒼五桂雲巃嵷，南山翠色摩青空。
仁者靜壽如山崇，世間凡語難形容。
王良伯樂骨已朽，曹霸丹青亦希有。
開圖歘見神駿姿，對酒高歌雄劍吼。
祇今騏驥困鹽車，落日長鳴漫昂首。
嗤嗤俗眼迷天機，相士嫌貧馬嫌瘦。
岳生年少精悍姿，雙眸照人烱秋水。
氣直雲天亦自奇，口譚風鑒政可喜。
一鶚盤空勢輕矯，夕風吹波雲欲起。
海岸相逢話不休，一笑人間五百祀。
方瞳祗合相山中，燕頷自堪侯萬里。
人生出處難豫期，浮雲變化無窮已。
巫咸一去不可追，歸來心服壺丘子。
驅車登遠道，白日忽西流。
宇宙驚新夢，山河感舊遊。
雲迷江令宅，月澹庾公樓。
已已知何奈，長歌去國愁。
莽莽荒城下，悠悠古道傍。
秋風吹草木，落日下牛羊。
感慨悲新事，登臨嘆異方。
長吟意無極，回首一霑裳。
忽忽春將晚，幽窗趣亦佳。
山蜂時入座，野鼠晝緣階。
俗事何能已，浮生信有涯。
莊書讀一尺，聊復散幽懷。
嗜書仍好古，亹亹一生心。
搜抉無遺隠，幽憂不廢吟。
雲鴻渺何許，煙海浩難尋。
悵望高深意，秋空起暮陰。
山中太玉子，比日復何如。
自恨數年別，無因一寄書。
江湖驚老大，日月暗銷除。
會晤無期在，憑詩問起居。
海內皆兄弟，情深莫若君。
那知經亂後，翻作久離群。
皎皎雲中月，悠悠巖上雲。
相思不可見，清夢遶江濆。
城南寡徒侶，錢子數來過。
翰墨相娛玩，文章互切磨。
交遊常不厭，間闊竟如何。
風雨懷君夜，空齋秋思多。
野寺雖牢落，山僧亦自如。
幽栖鄰虎空，靈跡近龍居。
地勝軒楹古，天寒草木疏。
憑高望城郭，把酒一欷歔。
天上何年種，婆娑碧樹幽。
根盤蟾窟古，花落鷲峰秋。
祇恐冰輪礙，時煩玉斧修。
素娥久延佇，攀折使人愁。
放跡清江上，悲歌惜歲窮。
孰能回白日，我欲問蒼穹。
天地遺民老，山河霸業空。
清愁無著處，卷入酒盃中。
卧疾蕭齋冷，門深一逕苔。
空庭小雨過，瘦馬故人來。
把酒悲新事，論詩畏逸才。
未能親往謝，病眼怕風埃。
晨起盥櫛罷，焚香默坐餘。
朝陽上窗戶，寒雀下庭除。
隠几商清句，開椷閲素書。
吁嗟望塵客，徒解賦閑居。
旭日照蕭晨，凄清不受塵。
冷光明似雪，冬暖勝如春。
紅葉輝相照，黄花色愈新。
南窗差可愛，曝背豁天真。
朝暾上高樹，霧卷海天遥。
勁氣乘寒凝，嚴威見日銷。
鐘清出遠寺，馬滑恐危橋。
稍逼南枝暖，疏花破寂寥。
客心驚歲暮，不奈送愁頻。
茅屋夜來雪，梅花江上春。
驅車斷行旅，閉戶有高人。
奚待扁舟興，風期暗與親。
壯志寥寥在，流年冉冉催。
寒燈和夢照，暗雨挾愁來。
白雪詞難和，青山首重回。
夜闌渾不寐，慨想陸機才。
之子尤謙抑，親曾奉酒巵。
懷才嗟未用，抱疾竟難治。
歲暮風霜慘，天寒草木萎。
壯年今已矣，慷慨有餘悲。
廓落江海客，素懷經濟才。
年高勞治邑，道直恨無媒。
白髪絲千縷，清風水一盃。
功名須老大，行矣莫遲回。
偶偕二三子，曳履古城陰。
遠慕求羊迹，永懷江海心。
殘陽隠深巷，積雨歇高林。
自笑黄荂曲，那追白雪吟。
晉朝雷煥地，君去是清遊。
神物今何處，滄江空自流。
客程二千里，吾道一扁舟。
徐孺祠前過，汀蘋爲薦羞。
海內知名士，乘時各樹勳。
辭華咸彙進，節行乃今聞。
清月升林表，白華開水濆。
緬懷純茂德，遥睇楚山雲。
東隅久不庭，抗疏出忠誠。
不憚殊方使，期休四海兵。
長虹貫日白，巨鷁壓波清。
笑下扶桑國，歸來致泰平。
陸賈初馳詔，終軍已請纓。
上方顓委任，南國誦威名。
挂席鵬風順，敲舷蜯月明。
陽侯應拱護，不遣海濤驚。
矯矯環中叟，清强八十餘。
平生山水趣，盡力老莊書。
黄鵠人間世，白雲天上居。
蕉花吹又落，回首一欷歔。
峭峭孤峰起，蒼寒倚太虛。
尚嫌凡子到，那被美人汙。
霸業消磨盡，浮屠突兀居。
憑高怕凄愴，興盡即迴艫。
屋上即青山，柴扉鎮日關。
煙霞三徑足，天地一身閑。
歸去詞堪和，閒居賦可刪。
簞瓢差自樂，高視眇塵寰。
多士乘時出，亨涂志業優。
名家傳舊學，文治佐新州。
六月江湖冷，三山風雨秋。
應懷霸越祖，落日望扁舟。
東吳隠散曹，解印脫煩勞。
案上留丹訣，罇中有白醪。
北風淮水疾，落日太行高。
遥睇雲飛處，歸心正鬰陶。
軒車絕華念，野服遂幽情。
白鷺臨溪逈，玄蟬餘露清。
棄家師季偉，蒔藥友通明。
且結烟中客，誰論世上名。
夙有巖中約，今晨得得來。
幽窗六人坐，清思一時開。
雪下宜看竹，天寒未見梅。
人生良會少，莫惜共持盃。
楊子清而粹，遥遥江漢靈。
無人繼絕學，有客抱遺經。
霜冷鴻飛磧，秋晴馬在坰。
東逢山似象，回首靜儀刑。
并州沈厚士，氣質得天靈。
吳下留三祀，軍中講六經。
微雲點霄漢，清月出林坰。
載鼓汾亭曲，令人識典型。
牆東甘靜處，詩思妙通靈。
堂有慈親奉，門無冗客經。
佳兒誦書史，深巷類郊坰。
應解莊周學，全生不近刑。
山水經行遍，蕭閑吏隠情。
劍寒光不泯，鶴老骨逾清。
傾蓋逢知己，論詩盍讓卿。
從來說張祐，不是浪傳名。
德刑相濟用，自古意尤深。
肅殺冬神令，慈祥使者心。
月明清驛路，風色定寒林。
善政民應化，毋忘魯叟箴。
短日一何急，寒宵不肯明。
霜寒那有夢，月落重傷情。
壁凍琴絲斷，風驚燭淚盈。
微言憶王衍，達理悟莊生。
柴門饒野興，不逐世浮沉。
父子詩書樂，山林木石心。
玩雲聯晚句，卧雪擁寒衾。
又欲移家去，幽棲恐未深。
閉關屏人事，褊性樂深居。
琴罷更無事，晝長宜讀書。
粉牆苔色古，檉案竹行疏。
漸喜相知少，門無冗客車。
暑夕坐無寐，把君詩獨謠。
才堪敵冰柱，韻不減江䖴。
瘴海三年隔，風沙萬里遥。
相逢欣有得，傾篋盡瓊瑶。
允矣夫人德，傳家慶有餘。
生存黄鵠操，死葬白龍居。
落月沉滄海，浮雲散太虛。
曾爲陶侃客，酹酒重欷歔。
嗚嗚寒角動城頭，吹起千年故國愁。
才見專諸操匕首，旋聞西子載扁舟。
霜寒古寺鐘聲早，月落南園樹影秋。
一笑浮華易盈歇，白雲長在水東流。
華髪蕭蕭兩鬢秋，醉眠花竹舊風流。
天心橋畔行將老，地肺山中隠去休。
半嶺白雲容可玩，一庵明月尚空留。
西風趣赴方臺約，巖下遥看二老遊。
文學淵源百行餘，浮誇深陋漢相如。
性靈偏愛居山水，才大難堪奉簡書。
毛義仕來身暫屈，揚雄老矣計全疏。
强顔微祿營甘旨，已約煙霞共結廬。
二仲相從共此遨，濛濛花氣襲征袍。
幾家綠暗藏深塢，一徑紅芳落野桃。
春色暗隨流水去，客懷空逐暮雲高。
臨溪忽動秦源興，應嘆浮生何太勞。
閭門行樂送韶華，閑訪城陰野老家。
黄蝶得晴飛菜葉，翠禽隔浦啄桃花。
衡門倒屣臨官路，古渡橫舟閣淺沙。
亦有詩人時一到，醉吟行盡夕陽斜。
世外塵霞凈綺紈，天風吹夢遶笙鸞。
清名久上丹臺籙，散秩新除紫府官。
九醖霞觴分帝所，千秋銀牓表仙壇。
蔡經一見心相契，應許親傳蛻骨丹。
江上青山擁縣城，江頭結屋放歌行。
散人昔有陸魯望，處士今無禰正平。
萬頃雲濤聊自賞，百年肝膽定誰傾。
何時適有扁舟興，趁得垂虹夜雪晴。
風流翰墨傳千古，議論文章自一家。
靜愛雲林披白苧，懶趨閶闔草黄麻。
江山故國閑停櫂，風雨僧窗自瀹茶。
甚欲從翁俱隠去，雲深何處問桃花。
衆峰戴雪玉崔嵬，風定湖光鏡面開。
山色可堪西子笑，溪聲曾送越兵來。
天寒野水摇孤艇，日落浮圖對古臺。
回首風塵翳城闕，愁來誰伴倒清罍。
振屐重來事已非，却憐清景不相違。
晴湖盡屬盟鷗樂，夜月還驚化鶴歸。
萬里吳船空野水，百年庾宅尚斜暉。
醉哦昔日三高些，千載何人復見幾。
城南不得遂相羊，又著綸巾出草堂。
李白杯中停月影，米家船上貫虹光。
西來江水知鄉近，北望淮山引興長。
應傍荆公祠下過，向來松竹尚蒼蒼。
四十臞仙鬢未班，譚經海上看青山。
曹江虀臼漫難讀，禹廟梅梁去自還。
疊嶂曉晴詩筆銳，平湖風定酒船閑。
曾聞百粵多奇士，暇日清遊盍叩關。
三年獨向孤山住，應爲梅花滯水濱。
滄海鶴歸空有語，荒城草長又逢春。
芝田火暖丹砂熟，松嶠花香白釀新。
安得與君俱隠去，煙蘿深處著閑身。
遊遨適興隨幽境，笑語相逢忽並船。
流急濺袍飛带雨，岸回迷草暗浮煙。
樓高近水涵飛鳥，樹密藏雲咽恨鵑。
愁破已空尊酒綠，醉吟同眺晚晴天。
萬丈垂虹阿那邊，君來山水愈清妍。
洞庭雲氣浮樽俎，震澤濤聲答誦絃。
汀柳垂遮靈運笠，江花飛落廣文氈。
此行適有稽山興，漫繫春風載酒船。
汎汎春風湖上舟，幽尋不覺到瀛洲。
碧桃花落門前地，翠柳陰垂水際樓。
半夜鶴鳴松院靜，一天星照石池幽。
瑶林疑有神仙隠，願得相從物外遊。
風雨鷄鳴江上村，祇今遺叟幾人存。
煎茶陸羽忘塵世，學稼樊遲老聖門。
百尺蒼松心不朽，千年古井水無渾。
丹崖翠壁何從見，一笑相逢醉竹根。
巋然高閣鎮吳州，妙手應煩玉斧修。
萬疊紅雲凝寶座，一輪白日抱璚樓。
濛濛灝氣疑浮蜃，炯炯神光遠射牛。
終待留侯辭富貴，還來相伴赤松遊。
狼藉風煙知幾秋，巍巍傑閣煥然修。
移來世外神仙宅，幻出雲中天帝樓。
眺遠但知觀萬象，養生應悟解全牛。
帝觴他日分餘瀝，咫尺鈞天得夢遊。
牀頭曾不置黄金，野褐綸巾善陸沉。
七十康强疑有道，一毫榮辱不驚心。
草根露冷沾芒屨，柏子烟清暖布衾。
時啟青囊看山水，行歌行入白雲深。
郭范寥寥數百年，地仙還復出人間。
豁開天外一雙目，看盡江南千萬山。
玉指暗攢烏兔定，金盤活捉虎龍環。
我今欲卜神仙宅，霧豹何妨露一班。
阿章年少懋才猷，柏府當年與贊籌。
高卧久無求仕想，閑曹聊作讀書謀。
風煙坐度吳江晚，山水重探禹穴幽。
正喜相逢又相別，飛花不分灑離愁。
僦屋吳城不厭貧，江東初奉薦書新。
壯年才略須名世，異國光陰肯滯人。
官舍草生三月晚，遺宮花落六朝春。
到時公事期程暇，應有新詩寄我頻。
三楚名家有異孫，昔年射策對君門。
青衫佐幕聲名重，白首譚經道義尊。
天壤忽驚遺老盡，衣冠今復幾人存。
小山桂樹傷愁絕，頼有清香爲返魂。
壯歲名登進士科，青雲直上趁鳴珂。
子真遐舉神仙隠，玄晏閑居製作多。
空掩高齋藏漫藁，竟無良藥起沉疴。
諸郎毀瘠銜哀切，爲報門人廢蓼莪。
便乘天驥上通逵，笑拂吳鈎氣益奇。
徐庶交遊盡名士，王維才藝重當時。
西風星斗寒芒動，落日川原秋興悲。
莫向黄金臺上望，霸圖消歇草離離。
移家東去寄田廬，始見高情與世疏。
愛酒定從焦革飲，卜鄰應近仲長居。
天寒掃雪催煎茗，秋雨臨溪命罩魚。
靜裏獨全山野樂，人間榮利不關渠。
寒塘凈如鏡，雲冷水葓秋。
溪鳥無情物，悠悠不解愁。
水落秋菰老，夕寒烟樹微。
絕憐雙白鷺，飛去似知幾。
雪沒馿腰白，行行詩興催。
不因太清絕，那肯犯寒來。
萬里乘槎來，錦衣驚晝炫。
相逢秋風中，忽發一笑粲。
蒼然藍田姿，幽懷瑩冰雪。
邂逅青門翁，曾救人間暍。
翩翩凌波仙，靜挹君子德。
平生出處同，相知不易得。
百卉盡摇落，獨傲清霜裏。
披榛見黄花，淵明元不死。
祕矣宮中戲，人間那得窺。
開圖付一笑，能不類兒嬉。
堂有期頤母，天涯事遠遊。
人生歸養樂，薄宦一萍浮。
岌岌兩峰峙，嵐光照寺門。
青山無今古，白雲自朝昏。
老樹千年古，精靈變化奇。
純陽有道士，猶且被渠知。
古木排山立，幽窗傍水開。
直疑林處士，獨棹小舟回。
寒溪上下碧，水鳥去來輕。
衰柳傷秋色，應知畫不成。
石罅修篁蕭爽，水邊老樹槎牙。
氣味與翁相似，歲寒長對蒼華。
蹇馿欲往何處，落日空山暮鐘。
行到水邊幽寺，白雲低覆青松。
淡黄楊柳著烟輕，細草茸茸襯屐行。
行到水邊心會處，夕陽一樹杏花明。
飛盡梅花重惜芳，仙房想像製新湯。
猶疑清淺溪頭汲，石鼎煎來水亦香。
霧閣雲窗深閉春，微聞玉杵擣清聲。
玄霜祇許雲英見，地上詩人渴夢生。
依約羅浮翠嶺前，美人玉立破蒼烟。
畫圖未許分明見，一夜春風入夢先。
並水軒窗宜夏居，夜凉如水似秋初。
科頭枕石卧明月，仰面迎風看太虛。
岸上征人水上舟，古今行役夢悠悠。
恰如河畔青青草，死盡還生那得休。
萬里西風桂樹秋，蟾宮雲箔夜香浮。
何當凈洗紅塵夢，乞取一枝遮醉眸。
收拾殘英擣作湯，小山風味不能忘。
敢煩即遣蒼頭去，掃取黄金一斛强。
飛龍天廄隘雲稠，一匹驕馳掣電流。
櫪下髯奴真廝養，眼中元不識驊騮。
小山桂樹碧雲西，三疊琴心月未低。
曲罷便乘蒼鳳去，廣寒瓊牓要新題。
吳下謙謙抱樸孫，妙年應遇長桑君。
素心皦皦恒如月，一寸靈苗手自耘。
人間無地不巇嶔，刺眼醫門劍戟森。
操術不爲流俗變，始知夫子有恒心。
少小烟霞痼疾深，已將鐘鼎等山林。
年來更有躭玄癖，煩向膏肓爲一鍼。
三十六迴秋月明，年年望斷雁南征。
蘇郎皓首還鄉去，媿殺當年李少卿。
山夫聊作市廛居，漫學壺公計已疏。
收卷向來經濟策，案頭唯集古方書。
青山綠樹蔽層樓，應有高人隠一丘。
客子門前過何急，古今行役未曾休。
江上層峰擁翠螺，人烟隠隠見巖阿。
泊舟二子登平陸，遮莫風波奈爾何。
聖君垂拱殿，遊豫及時和。
輦駐花邊靜，舟攢柳外多。
泛遥齊解纜，載重密垂河。
傅楫輕篙手，夔韶譜棹歌。
魚方充鎬沼，禽亦感殷羅。
唼藻翎頻刷，看雲首屢峨。
大疑鵬與似，瑞比鳳來過。
鵷鷺欣相狎，鳬鷖許繼哦。
微臣亦□幸，共爾沐恩波。
嗜幽獵奇閟，身忘落天涯。
光吸泛霞瀨，清弄浸月陂。
襟懷屢蕩滌，性情漸愉怡。
孱顔謝往惑，晃朗還澄思。
故邱墮蒼茫，得茲頼居人。
竹氛凈媚曉，蘚績綠染春。
藤蘿設野幕，猿鳥卜近鄰。
豈不愜吾愚，彌使懷所親。
撞玉鏘斷石，濺珠懸穉松。
色資耳目凈，聲碎塵土空。
靜窺發奇趣，飽飲生異容。
詎知愚所樂，適與智者同。
何以施吾愚，溝泉甃苔石。
渦溢分冷光，池呀注晴碧。
箕潁計已失，滄浪遠難即。
敢慕洗耳翁，聊爲濯纓客。
愚泉我所愛，規此須其來。
但因坳窐勢，不以智巧開。
鷗馴如故知，魚浮了無猜。
感激平生懷，與爾同徘徊。
海仙憐憨癡，相嬉幻蓬島。
池懸孤影直，雲增危勢好。
鶴盤意欲下，樹滋色難老。
春風慎披拂，勿俾生凡草。
晨興氣澄穆，池影涵幽堂。
泉從松下來，潄齒生微香。
內揣澹無得，外檢倏已忘。
即此冥其愚，樂如還故鄉。
拂翳藤裊風，灑澡松助雨。
幽抱逼池光，妙趣味禽語。
愚豈異曩日，優惟絕浮慕。
當有來者知，泉石良可撫。
刊除浮習語丁寧，洙泗餘風刮地清。
孔李通家爭幾許，當時獨未作門生。
久遠知誰更解珍，即今猶見墨如新。
難懷白璧歸秦國，尚喜烏嘷屬楚人。
待制詩章雕玉雪，郎中筆陣布雲霞。
獨於妙蹟留遺恨，澗石嵯峨疊蘚花。
寥寥空谷噓紫霞，誰知此有幽人家。
洞門深鎖蒼蘚滑，風藤𫂙𫂙吹殘花。
東林筍蕨香更肥，西林鵓姑鳴復飛。
厨煙漸冷飯已過，驟雨欲作翁未歸。
樹借看書影，蟬供隠几聲。
人稀忘屋小，地凈覺凉生。
遥望石耳山嶙峋，咆哮虎豹林澗深。
山屏倚翠障殘日，石劍攢鋒鎪太陰。
豈有漁人可問訊，苦憐木客長哀吟。
似聞更欲住絕頂，他日瘦筇何處尋。
劇暑逢添閏，微凉忽值秋。
年爭飛鳥疾，雲共此生浮。
多難仍懷古，他鄉獨倚樓。
可能天下慮，政有一身憂。
乾瓦鳴疏雨，虛櫺受遠風。
平生負奇志，此地託微躬。
人笑書成癖，吾疑道未窮。
數峰青入眼，天際失孤鴻。
撼竹露喧餘滴，度荷風挾微香。
醉袂拂開雲影，釣絲牽動潭光。
暮雨带雲淒澀，歸時不脫漁蓑。
鄰犬誤疑客至，數聲吠出煙蘿。
犖确疲幽逕，扶持仗瘦筇。
斷崖何處路，細雨隔山鐘。
猿竊垂簾果，僧樵卧澗松。
人言深僻處，別更有靈蹤。
花陰匝地鳥聲閑，睡起柴扉斷往還。
意定忽如千古上，欲尋已墮渺茫間。
寒蔭竹梢雲，清分稻畦水。
無令鷗鷺知，驚散菰蒲雨。
拂雲何日種，蕭灑傍茅堂。
翠重煙分渭，痕乾淚染湘。
塹鞭枝倒發，徑篠筍斜行。
地緊根相絡，莖高籜漸長。
山僧冬覓種，鄰叟夏偷凉。
泛戶陰開闔，掀風勢簸揚。
杖侵鏗瘦玉，爪刮聚浮霜。
禽踏枝毿屋，松添影壓牆。
箾韶如不棄，或可佐宮商。
小雨清初夏，榴花著意紅。
短篁齊遠樹，輕燕接飛蟲。
睡眼雲招去，餘寒酒掃空。
苦無羈思迫，端與故園同。
齒應宜脫落，鬢已舊蒼浪。
肉食定無分，茹蔬猶見妨。
動疑難再穩，痛似忽微長。
舌在吾何患，休看肘後方。
療法人爭授，奇功竟未遭。
嚼侵驚已折，潄撼喜猶牢。
幸不妨黄奶，惟當釂濁醪。
子荆泉石約，一笑我將逃。
强把殘編閲，支頤坐北堂。
味從中夜永，痛偶暫時忘。
意外逢奇藥，人間欠此方。
倉公如欲覓，寄語不珍藏。
見說他州旱，孤懷尚慘然。
泉浤分脈細，稻壠劚泥堅。
墟落纔連壤，陰晴若異天。
蒼茫千里隔，甘澤固應憐。
窗竹斂晚影，雲起天冥冥。
一雨輸微凉，收盡蚊蚋聲。
生意落原野，焦黄返新青。
滂沱更三日，端可□年登。
呼兒具樽酒，喜劇不暇傾。
長風捲歸雲，隙月忽微明。
葉端留餘滴，不滿一餉聽。
昨暮北窗雨，未辨欹枕聲。
今晨東郊日，依作□炎□。
神龍伏窟宅，獨忍遺吾民。
却恐空山雷，散入饑腸鳴。
皇天亦何意，水旱頻相仍。
疲羸易凋瘵，可使失歲登。
憂民豈吾責，畎畝心未寧。
老松葉閒風所藏，露氣引風風正狂。
吹雲去作何處雨，餘力猶能爲此凉。
來從月裏覺愈爽，助以谿聲聽更長。
椎牀撫几喜欲絕，赤日杲杲升扶桑。
半山松菊黯風煙，猶有新詞世共傳。
暗叶宮商那有韻，絕無脂粉却成妍。
趨朝玉佩行行整，入手驪珠顆顆圓。
老子平生端崛强，可能著句獨渾然。
又是江南煙雨時，黄梅正解蹙人眉。
平生謾說和羹事，一騎紅塵屬荔枝。
客程不遑息，犯暑淩嶔崟。
微風不足凉，汗流被衣襟。
忙行趁雲影，已過他山陰。
疲極覺更高，攀躋力不任。
幽蟬若相勞，屢作淒楚吟。
宣平隠處今始過，煙霞城郭路幾何。
野渡誰浮夕陽艇，空山尚響樵人歌。
石壇荒凉疊苔蘚，谷鳥啁哳深松蘿。
何當更值買酒至，一笑使我朱顔酡。
木末孤蟬鳴不休，客子正倦還登樓。
斷虹閣盡芳草雨，孤雁點破南雲秋。
城頭笳聲撼落葉，渡口霞影摇輕舟。
浮生擾擾事無限，搔首坐看斜陽收。
屈指驚前輩，春來倍感傷。
斯文雖未墜，此老復云亡。
更覺新詩重，逾思別話長。
相知誰遣晚，舊約墮蒼茫。
出郭未云遠，野趣覺已深。
溪聲洗塵夢，樹影凉絺襟。
師模炯連璧，士價逾兼金。
杯行孰爲侑，間關愛幽禽。
午熱蒸崖嶂，晡時驟雨來。
仍年頻見雹，中夏始聞雷。
地撼山疑壓，林昏鳥誤回。
吾寧識天意，吟苦自生哀。
雲深行欲迷，但逐樵夫去。
遥聞雞犬聲，人家在何處。
斷石倚枯柳，古色凝空青。
落日借猿坐，清晨同鶴登。
入谷但杳冥，欲忘人寰近。
煙霞誰與娛，煩君賦招隠。
青冥風露淒，玉笙浮縹緲。
石蘚蝕秋花，蘿月淡清曉。
雪瀑下平地，便作人間去。
石潭如有情，少遣潺湲住。
昭崖泫泉液，勃勃上雲氣。
未遂朝宗願，先有爲霖意。
蒼然隔塵世，正對幽人家。
絕宜疏雨餘，斜陽點寒鴉。
割雲石棱銛，纏藤松骨槁。
少華且未登，昌黎應絕倒。
山鳥戛曙烟，扶桑掛初日。
巖棲學仙侶，應試餐霞術。
前浮芙蓉翠，後汎石耳雲。
君欲竟幽討，絕壁更一捫。
清冷石泉飛，蕭瑟松風到。
雖未叶宮商，總是沖陶操。
石壁倚蒼峭，香蓀濕蒙茸。
聞名九歌裏，識面此山中。
看雲已堪眠，待月兼宜坐。
誰令作棋局，却使蒼苔破。
以我鼻端氣，觀此石間風。
理固未易辨，妙處要相同。
數點廬峰雪，吹入沖陶雲。
山靈定驚怪，佳景被子分。
人世紛喧囂，空山自茅棟。
煩君固扃鐍，保此曲肱夢。
高人厭塵紛，不肯棲平地。
木末敞軒窗，託此超然意。
朅來雪矼頭，眼隨林麓轉。
意定衆境生，一笑前峰遠。
窈窕東北峰，到眼佳有餘。
行人日攀緣，豈知供我娛。
截斷浙東雲，朝昏變奇狀。
平生採芝心，復此一惆悵。
久矣劉郎怯畫眉，錦䙀今始見嬌兒。
真成令氣何妨少，猶及中年未是遲。
應笑雍端惟覓果，定傳江鮑總能詩。
人言釋氏親携送，問取論功屬阿誰。
淮縣當年逼塞垣，乃翁采棒此懸門。
餘威尚可消奸猾，故老應思識子孫。
幾歲荒邱埋月冷，九秋丹旐逆風翻。
訪求合有遺文在，歸與鄉閭共討論。
復有憂民意未忘，欲從分省拜封章。
馬周筆下文章妙，賈誼書中太息長。
治世可能無利病，吾徒自此卜行藏。
亦知自繫蒼生福，聊復臨風倍激昂。
草草歡娛共一觴，葭灰昨夜煦初陽。
民貧絕喜冬猶煖，客倦翻嫌日漸長。
造化不停聊闔闢，人情自此隔炎凉。
欲占歲稔渾無雪，兒詫晴雲曉色黄。
山家律琯在寒梅，香襲幽窗報乍開。
客夢併隨殘夜盡，鄉心潜傍一陽回。
幡垂稍喜春當近，竹爆先驚臘又催。
從此東風無限綠，不妨吹上鬒毛來。
兩鬢寧逃雪色明，何須種種即關情。
故應弱質生來早，未信窮愁染得成。
偶脫亂離真已幸，更添憔悴亦休驚。
鏡中幸有朱顔在，尚用孤懷起不平。
娛親何煩羨三釜，種松築亭真自賢。
昔人固願甘旨具，有子正須名節全。
月摹碎影當奇畫，風送寒聲供醉眠。
庭前雨露挾和氣，明年定有枝相連。
九州落編簡，愁來得眺望。
古人果有無，名存實全喪。
去古日已邈，來期方浩蕩。
古聖道雖周，莫能保興廢。
鼎中著乾坤，堂上納邊鄙。
萬古遞相扇，征伐與侈靡。
鏗鏘國風始，孰云墮微茫。
祇今寂寥中，滿耳猶洋洋。
聾俗自無聞，此音初不亡。
地卑山故崇，河黄濟故清。
彼豈超世才，但媿吾無能。
我家壁中書，不如相牛經。
衆心異向背，如口紛嗜好。
競守一隅僻，不悟竟至老。
何由破其惑，所貴皆爲寶。
氣節固難量，出處已可視。
一挽即致之，定非棟梁器。
文王不親屈，漁竿老於渭。
愚夫恬其愚，智者役於智。
寧爲坎井蛙，勿作鹽車驥。
擾擾誇健捷，纔堪一噱耳。
寒士勵苦行，不能動鄰里。
彼或外貌飾，即與時髦齒。
激奬道已微，孰振頹波起。
桃李貴以色，蘭蕙貴以香。
蚌胎祕奇彩，螢火耀寸光。
中心固了了，竟莫辨否臧。
兀兀守陋說，依依望奇功。
適秦轍東首，欲至當何從。
爲謀止一身，茫然如捕風。
佐時猶幸識斯人，不爾終身憾不禁。
詩裏重逢神骨峭，老來更覺語言深。
鬼吟似有聲堪聽，風過渾無跡可尋。
死去豈餘毫髪恨，生前親獲遇知音。
使幕須材掾，君今有此行。
蠻烟山樹遠，驛雨海蟬鳴。
持贈端何有，愚言慎勿輕。
奮飛無異術，惟在保清貞。
莫歎纔爲掾，雲霄自此初。
會能舒所藴，且復試其餘。
黄葉山村雨，青燈竹几書。
平時學經濟，誰不笑迂疏。
山人新覆草堂成，便覺烟霞別有情。
鑿牖先思當瀑布，看雲旋擬著桃笙。
龐公隠處携妻子，匡氏同來有弟兄。
鶴背仙人應錯愕，世間亦自有蓬瀛。
荒村犬吠人猶行，驚烏亂啼山月明。
南鄰搗碪適復罷，何處吹笛秋更清。
疑含白龍堆外怨，恨不黄鶴樓中聽。
螢飛露下百草濕，倚風激烈思平生。
遊戲壺天歲月深，人間又見謫仙人。
鏡中商嶺飄蕭髪，物外箕山自在身。
安石少徒輕冕紱，伏波老未厭風塵。
輸君物外全雙美，洛社耆英漢逸民。
西山入拄頰，終带板綬累。
悠悠軒中人，心閑得真趣。
老韓妙筆見無由，一馬長鳴塞草秋。
敗素烟昏誰解惜，鹽車猶自困驊騮。
依舊蒼苔小徑斜，當時從此入山家。
心疑謬誤還疑是，雨溼棠梨一樹花。
達人憂樂但隨時，往事猶須入夢思。
實行難磨姑致力，空言無補莫耽詩。
水終易起渹風浪，松暫微低偃雪枝。
李在道傍遭衆棄，蘭生谷底有人知。
溼带烟霏綠乍芒，不經烟火韻尤長。
銅瓶雪滾傷真味，石磑塵飛泄嫩香。
盧仝陸羽事煎烹，謾自誇張立戶庭。
別向人間傳一法，吾詩便把當茶經。
漠漠陰雲匝地垂，年年怯過禁烟時。
曉風幸自渾無力，柳外微微弄酒旗。
事往孰非夢，豈必夢見之。
安知非携手，勝處真哦詩。
而子以爲夢，確固不可移。
竟亦莫能辨，鴉影橫空陂。
青蓮界敞白雲巔，乘興難追雪夜船。
孰肯忘懷當閙處，人當慕道向中年。
即翻貝葉吾猶倦，更策筇枝子亦賢。
可是此生凡骨重，丹梯無計一攀緣。
道人結廬青山巔，如望蓬萊無渡船。
石棧天梯欲千仞，流水桃花知幾年。
闢佛誰持退之論，入社豈廢淵明賢。
亦聞曾破虎溪界，暫往勿謂吾無緣。
挺植今幾世，追數邈不逮。
盤古始分畫，已見數抱大。
繁荄茁朽壤，力竊孕貞外。
靈椿爾何知，詫閲寒暑代。
深根謝撼拔，毅色支挫敗。
心堅素藴直，貌古自類怪。
梢優軸厚地，皮是船下瀨。
五嶽空崢嶸，可納枯竅內。
綠獰攢磔髯，紋皴蹙腥背。
蘿蔦獲引援，蕭艾藉覆蓋。
枝抽尚未已，著恐宇宙隘。
餘韻落塵寰，海濤讓砰𪿪。
此豈臃腫賤，莫肯發衆快。
材大固難容，不伐豈憐愛。
阿房得附枝，豈見亟圯壞。
卑魏若遁藏，醜惰事恬退。
枯柏不自量，小器競衒賣。
負荷力不給，摧折自賈害。
造化久培植，亦以邦國頼。
山靈慎愛惜，勿使妄剪拜。
大物不虛生，天意終有在。
賦才巧爾殊，落落出行輩。
所希亟遭逢，葉卷雲影碎。
鉅帙賦新篇，語鬬冰玉潔。
未用咀根莖，固已駭枝葉。
淵源二羅間，風雅未淪歇。
手弄紫陽雲，齒潄石梁月。
陳腐痛刮磨，巧麗工采擷。
郡有桐廬侯，毋辭迂步屧。
蕭瑟連朝暮，淒凉抵客居。
疏渠防更驟，綻屋趁微疏。
潤起荒厨醭，腥傳僻巷淤。
遣愁吾有策，閉戶卧看書。
竹陰清入骨，消得此閑行。
不待鋤蒼蘚，頻來徑自成。
山人舊隠南山南，家具惟存賦詩筆。
甕浮清醖夜□雲，菊泛寒香秋滿室。
模放已逼東籬真，經營況似南村宅。
懶從乾蘚灑窗戶，豪厭溼雲黏几席。
銅鞭敲□秋韻鏗，蕙帳圍寒曉光寂。
張公十策未風雲，周家六典姑泉石此與淵明亦何似，似處難將語凡客。
世間塵土涴人衣，明日雲深惆悵極。
牽牛織女定虛傳，快意惟須向目前。
仰腹曬書真自苦，掛褌隨俗底須然。
長生殿冷新蛩咽，乞巧樓空破月懸。
何不昨宵來就我，嫩凉恰與醉相便。
便覺塵囂隔，煙霞寧幾深。
樹招憐翠眼，水發嗜清心。
石暈團枯靨，崖芳簇碎金。
知非罇酒聚，寵我以幽尋。
弟兄落落峙雄名，字落青珉定有靈。
地下可能□□劍，人間喜似出蘭亭。
物殊壽夭故難知，誰欲寬爲久遠期。
塵土未能昏故楮，泥沙先已蝕殘碑。
幾錢典質樂毅論，十鼓尚闕周宣詩。
響急黄樓須徹夜，碑埋峴首豈無時。
起晚寒猶力，衣稜刮肉銛。
吟豪須火逼，汲甕被冰粘。
犬卧貪依竈，烏窺欲下檐。
遥峰驚變狀，琢玉闖疏簾。
一抔早已瞰陬隅，君子從渠自犬烏。
誰泄天機似文展，爭持地券與堯夫。
新阡競奪前人隴，高冢多踰舊日模。
隨分安排吾事了，咄哉俗子謾狂圖。
醉吟且傍釣磯楸，墳上何曾酒到劉。
從古英雄皆地下，幾家掃拜尚原頭。
光陰且靳私顔子，螻蟻那知聖孔丘。
名在丹臺公勿慮，會嗤蓬顆露漙秋。
百年孰不寄荒隅，螻螘歡欣悵野烏。
畏死固知非達士，輕生斷亦是狂夫。
樂天陶令詞堪續，荷鍤劉伶跡易模。
石槨同知罪司馬，茶毗乃至羨浮圖。
何遽卜塋兼樹楸，壽如黄綺閲炎劉。
九州骨豈皆黄壤，百歲人誰盡白頭。
貴賤一時膏野草，賢愚後代指荒丘。
因公重慨浮生事，落葉寒雲渺渺秋。
奧學深探本，亨衢早著鞭。
浮雲時事改，皦日大名全。
馥犖霜籬菊，清瓢雪竇泉。
善人終不起，猶謂有蒼天。
極窮如自慮，篤養有餘歡。
動以古爲法，事皆人所難。
凶姦多上壽，庸鄙或高官。
爲喜才堪恃，叢深謝砌蘭。
原自風騷濬，根從李杜尋。
煙雲裁體製，月露洗胸襟。
所施殊高下，論功繫淺深。
儘饒材力贍，政要苦留心。
蒲團與檀版，拈著足家風。
性覺隨資近，人難盡己同。
奇非居正外，易正在難中。
意近語須遠，形離神暗通。
城頭鐘斷漏初長，布被寒生一夜霜。
已劇淒凉猶似較，後來風色更淒凉。
峰巒秋翠穠，禾黍晚露濕。
雖然詩興多，其奈歸情急。
清逼蓼花風，熱薄桐陰日。
社酒欲娛親，豈不懷宴集。
人事正難料，天時仍可猜。
仲冬連日雨，中夜數聲雷。
窮谷無薪賣，深村有虎來。
疲民饑饉極，逃徙哭聲哀。
老氏無爲宗，高人養心妙。
寂寞味無味，寡欲近道要。
囂靜兩皆然，任物曾無矯。
蠹簡五千言，以約揫汗渺。
爰用得其微，一言詎爲少。
深功何從驗，治民以無擾。
更能極異效，迥立西京表。
靖漢皮膚掇，謐齊土莫剽。
到門忽怪不相迎，堂上驚聞有哭聲。
始悟已非生死隔，幾年來往弟兼兄。
今人萬事欲心灰，憂患君曾遍歷來。
親戚送將山下去，歸來一餉哭聲哀。
足繭問津路，肩纔息奚跛。
醉鄉託一廛，學海浮單舸。
觀心竦前瑕，斂躁入危坐。
猶欣未窮極，早獲挫剛果。
愚徒巧掩拙，語每泄魘卧。
所須補罅隙，亦纔廢星瑣。
智不給籌運，力難任敗臝。
汲汲欲爲謀，政恐無時可。
僻郡鮮夷曠，人稠厥壤墝。
藝纔謀黍稷，緝欲待菅茅。
賦重已前代，政寬猶樂郊。
繭絲囂馹騎，杼軸罥蟏蛸。
君子謀斯達，邦人睫始交。
霑恩陋河海，履坦失函崤。
事匪壑鄰國，慈惟戀故巢。
枌榆叨密蔭，棠棣挺新梢。
已喜疽初决，寧容禍有苞。
簡書貽遠則，永頼脫鞭敲。
偉甚衣冠貌特奇，數聲清越弄瑶徽。
尚求人世知音聽，地下鍾期可亦稀。
早已逃俗類，從今始清絕。
皎皎不可侵，如看海□月。
與易俱遯無何鄉，紫陽風采猶堂堂。
伊洛諸老前慷慨，字落琬琰嗅有香。
餘或闖首藩籬傍，占辭象例終茫洋。
公剪蓁棘披羊腸，後顧萬世不能忘。
攘却異論拓我疆，片言隻字揮琳瑯。
安定嗣法兀老蒼，漁獵四裔搜中央。
蹴孔躒鄭傾文場，霜刀與劂玉版方。
姓名無翼已四翔，鏘然孤鳳鳴朝陽。
不忝考亭斯故邦，再□足慰公所望。
筍鞋踏穿山雨凉，九曲烟霞落錦囊。
曩吾有易騰青箱，乍驚幽渺出煒煌。
湛弼愧遁遺齎裝，子雲未許窺鄰牆。
不獨暗陋分餘光，後來企慕心徬徨。
乃□驀躍玻璃寒，體被頑甲流腥涎。
甦槁爲穰功莫論，帝曰報汝後嗣蕃。
或居渭水或淇園，一派逃入荒磯灣。
厥後生子子生孫，頭角嶄然闖吾藩。
拂雲力鬰數寸間，精液不洩真味全。
祝融玄冥效駿奔，茭心蘆芽靦以慚。
竹葉與汝本同根，以膠投漆無間言。
當家清風洒乾坤，不敢涴以葷與羶。
畫角聲中意欲迷，酒闌客思晚淒淒。
恍然生我紅塵外，滿眼滄洲白鷺棲。
雲影天光匝釣磯，毰毸微展雪毛衣。
不知妙得天然趣，只道驚人意欲飛。
遥空幾見落斜行，多在蘋汀蓼岸傍。
認得聳身烟雨態，數聲相伴戛斜陽。
聯拳一足傍菰蒲，照影秋波雪點孤。
荷響滴殘篷外雨，遠應有夢落江湖。
荷葉浦寒烟漠漠，蘆花洲晚雨疏疏。
雖然亦有魚蝦志，難把鸕鷀比並渠。
繞牆煙樹色蘢葱，燕入鶑過路不通。
客子歸來誤驚喜，移家別住綠陰中。
臘甕香濃未遣開，琴書先自撲塵埃。
偶然俗事都忘却，似有微凉拂面來。
殘雪浮光瑩曉枝，肯隨紅紫鬬妍姿。
年年寒食風和雨，天遣開花值此時。
鏘然新詩墮崖谷，一片寒光浮越羅。
字搜珠璣竭貝闕，筆捲波浪乾銀河。
未能力學自知媿，正使工詩奚足多。
矧茲小技尚未至，議論我私當如何。
踏雪相過似語離，歲俄在巳可勝悲。
買臣富貴天慳與，賈誼才名衆誤期。
奉養慈闈纔有弟，流傳家學更無兒。
羸驂偶跨身爲累，穩驟雕鞍竟是誰。
廣厦或不足，陋巷乃有餘。
毫牟惴螫手，臠嘬疑災膚。
華裾製大布，盛饌庖荒蔬。
先聖遺禮法，甚能閑腐儒。
孔道貴平治，藜羹戹於陳。
回也得其術，回也亦最貧。
微言墜編簡，又以詒我人。
徒能相困悴，未能澤斯民。
癡嘗泥編簡，謂世無難爲。
家國共條貫，聖賢類我欺。
鬢彩斑斷雨，燈影清凉颸。
吾道適自爾，貧賤豈所期。
四載即五十，無聞了可知。
身有俯仰責，書無毫髪裨。
癡猶未能棄，嗜若可療饑。
彼哉一何智，莫或效我爲。
樹崩崖更豁，澗曲路增長。
片雨暝遥壑，疏蟬淒夕陽。
竹潭初月影，蘿谷稍秋光。
適嘆炎蒸劇，絺衣已怯凉。
苔深行愛軟，藤曲挽驚長。
松健根挐石，花繁樹向陽。
屨香霑藥氣，衣膩染嵐光。
病骨凜清意，無風亦自凉。
本不爲幽尋，松邊世外心。
翠明山欲近，碧暗水疑深。
鳥觸嵐光破，魚驚屐響沈。
輸他茅舍好，徑轉綠蘿岑。
疑有沮溺輩，耦耕尚依依。
倘遂一晤語，足慰千載思。
散策靡所值，田間步委蛇。
草露裛棕履，荇風淒葛衣。
遥空已新月，高原尚斜暉。
淅淅復淅淅，雨微聲不休。
蛩長遠村夜，風早疏櫺秋。
委蛇世路窄，隠忍吾道羞。
時逢一笑適，豈足償多憂。
土底尋鞭剖茁來，花敲社雨乍聞雷。
髯奴功過難相掩，夭閼中郎笛管胎。
涉世纔知命，菱花鬢尚青。
天如憎善類，君又促餘齡。
病以憂虞積，和因學力形。
奚從覘慎密，閭里涕交零。
我方纏世故，而已返於真。
亦豈異流俗，自難逢若人。
病多猶嗜學，客至不知貧。
毫髪猶無媿，情鍾骨肉親。
追隨從早歲，終始只真情。
責善古朋友，恤災親弟兄。
靡酬虧大義，重聚倘來生。
淚盡哭吾父，情傷忽屢傾。
子豪於詩我所畏，發興況逢金叵羅。
勢侔疾雷驅猛雨，思湧巨浪輸長河。
自藏珠璣篋笥媚，未報璚玖憂虞多。
別離已久未遽歎，少須相與遊無何。
山色花香總是愁，當年此地幾同遊。
偶來恍似君猶在，足擬過門却復休。
天災集午未，豈意非虛傳。
忽從坦夷中，如墮崔嵬巔。
年年稻半穫，間日民一飦。
性命毫毛輕，骨肉草芥捐。
惟類偶遺脫，此君所安全。
春花簇墜露，夏實攢荒烟。
陟危虎豹怒，縋峻蘿葛纏。
採揉簸殻凈，蒸曝舂粒堅。
捉筐兒臝股，力杵婦聳肩。
功與稻粱並，狀如牟麥然。
俚語漫紀實，敢希輯爲編。
術乃轟雷電，時方切禜雩。
感通渠自諉，造化本無拘。
翻想匙明雪，量同斛糶珠。
天公應有語，爾力不關吾。
欲雨天如惜，先爲數日陰。
碎聲纔滿樹，殘照已穿林。
暫喜還成悶，因嗟已作吟。
固應私此壤，潜灑待更深。
一身兼百慮，旱暵最關心。
稻穫饑逾甚，民貧禍轉深。
偷生庸可必，此咎杳難尋。
苦被浮雲惱，時時謾作陰。
豪右方懷懼，疲羸豈易禁。
力田逢屢歉，禱雨得微陰。
氣運寧無復，天災匪獨今。
居然懷抱惡，滿耳是呻吟。
龕暈描輕蘚，檐陰冪翠藤。
追凉時有客，避難晝無僧。
法界魔爲祟，宗風冷欲冰。
不知緣底事，還復有傳燈。
莫道山家渾索寞，化工原不鄙山家。
却須豫作秋光地，自向窗前種蓼花。
買得輕盈一樹春，畫堂歌舞又翻新。
慈烏哺母情兼洽，彩鳳將雛色總珍。
𩭏鬌應梳雲作髻，嬋娟想琢玉爲人。
素知靜婉矜佳麗，肯向羅敷意獨親。
香風輕漠繡簾春，樂事從來不厭新。
已有昭華君未愜，若逢嫫母我猶珍。
虛煩設醴長爲客，幸不聞歌足惱人。
欲賦高唐追宋玉，終嫌想像未如親。
饑疫災方息，飛蝗又作群。
攪空吹密雪，障日度輕雲。
瀕死欣纔脫，偷生駭乍聞。
分官嚴捕瘞，吏卒日紛紛。
一日二子各兩屐，踏碎一徑松花黄。
人好禽魚亦光耀，山空水石逾荒凉。
胸次似滌冰雪瑩，笑語欲染烟霞香。
癡絕猶嫌不聯袂，此已天幸寬愁腸。
世網無端巧見遮，路岐何處出褒斜。
遊山斷合先廬阜，築室寧當舍若耶。
此事豈難吾未遂，中年漸近累仍加。
還應倏爾貌如雪，病眼新來似有花。
滿壁蠶叢墨未昏，牽情一夜役吟魂。
舟掀波浪經巫峽，袖撲雲烟度劍門。
九折乍驚身出險，三聲猶似耳聞猿。
無端一事留遺恨，欠覓浣花溪上村。
鬼斧淬霜劂嶔洞，石璺津□□清湩。
一潭紺影浸秋寒，雲染龍腥罥枝重。
鎸瑶□□四巑岏，雄壓坤維妥以鞏。
人言曾見華陽兒，突□□濛珠尚捧。
雲璈丁當雜梵唄，憫涸憂枯乞靈寵。
虛無怪電摇青光，谷攪崖搜雷雨□。
地儲精英固如是，豈必盤渦龍所擁。
石蘚鍍綠欹風磴，跼步下窺毛髪疏。
蟠鱗潜角見無由，魚弄戲腮微浪湧。
拂衣何必歸滄洲，黟水不減滄江流。
本有漁磯带蒼蘚，且無疊鼓驚眠鷗。
風漾霞光笛聲晚，雲壓雁影蘆花秋。
客子還能念鄉土，今年更作新安遊。
佐郡清聲播，巡臺應辟除。
施爲多近古，恬澹不渝初。
政每尋無跡，□□□□餘。
撫摩殊搏擊，去蠹肯躊躇。
林磴詰曲蘿蔦纏，蒼翠逼人詩思鮮。
烟雲改變異狀出，草樹點綴疏花妍。
景好初疑未經涉，路熟忽記曾攀緣。
杖藜興來不可禦，前有百尺風崖泉。
白露洗空河漢溼，耳目瑩凈無纖埃。
秋聲溢出澗谷外，野色迸入軒窗來。
多感間吟亦淒婉，自謀有策常迂回。
傲然高視萬物表，黄花濁酒聊一咍。
雨餘露雙角，戴角緣欹危。
吾疑甚爲累，失此將何依。
荒凉一畝宮，晨出暮來歸。
雖不著我體，爲累豈異茲。
應有露卧翁，竊視復見嗤。
名著雖已古，形模絕醜怪。
應視坎井卑，不啻河海大。
時作高雄聲，如泄肝腸快。
欲逃鼎俎烹，絕技惟一□。
何勞努兩目，怒氣常不殺。
群動各矜奮，爾獨聊優游。
引頸欲出穴，忽縮尋無由。
物資爪牙利，一飽纔能謀。
爾形獨何殊，宜有餒死憂。
乃能樂清夜，和我商聲謳。
杖藜下入空谷暝，仰從樹罅窺危矼。
風葉吹滿樵客徑，石泉洒到幽人窗。
舊且疑無潁川許，今兼信有襄陽龐。
況是清風接襟袂，政使異世心已降。
泗水沒寶鼎，此豈其雲仍。
煅頑煉鈍凝，赤精小瓠斷。
疐枵以盛篆，細丹霞疑古。
銘如蟲嚙餘，滲枯青石液。
迸雲吸紺清，溉我毛穎波。
陶浤豕腹仰，呀外膨亨𣂏。
而不注聞戛，羹量函合龠。
三趾獰入屢，出繼常如盈。
母老妻單妾稚年，一朝無主淚潺湲。
終身在困庸非命，遺腹承家尚繫天。
門戶故應終有託，琴書可得遂無傳。
不知造物端何意，禍慘吾徒不少憐。
閉門讀書非俗人，政使未見猶傾心。
斑窺已駭文彩異，流長要自根源深。
松比靈椿健霜骨，草連玉樹輝庭陰。
岐山紫陽近相接，逸響流入花間琴。
乃翁讀書功未收，大兒收功纔□流。
三年刻楮豈無用，一鳴驚人姑少留。
大伸紆鬰數應值，但力根本吾何求。
書聲夜雜嶺猿苦，想見燈火虛堂秋。
韋偃工古松，與可善枯竹。
豈如君家素壁上，有此天然畫兩幅。
一株古木欹牆東，狀如峨嵋山巔千歲萬歲之枯松。
旁有笛材拔孤玉，扶疏枝葉带露而篩風。
天知君愛畫，欲爲發一哂。
呼取羲娥作畫師，借此二物爲畫本。
戲從君家壁間摹寫之，一枝一葉俱無遺。
傍人來見道是畫，問如何畫無能之。
元來畫時不用諸葛筆、梁杲墨，別有妙法匿形跡。
偷兒雖甚愛，看得捲不得。
或全瀏亮或模糊，隨時明暗有卷舒。
報君若欲觀此畫，請跨金烏玉兔來其下。
山如斵新稜，泉如注新碧。
醉卧便妥帖，似換松根石。
混俗悼昔遺，嗜靜竦今獲。
吸鯨滌煩想，飫奇甦憊力。
追往忽悟咎，持慮日增惕。
時時溪上行，或與幽人遇。
手把一編書，共倚崖邊樹。
鷺近始蹔飛，魚驚却重聚。
佳景不待求，足熟自知處。
稚子愛相隨，似亦耽幽趣。
興逼不暇卧，躡屐鳴雞先。
裛袂碧氛潤，襲襟爽概繁。
噫餒出故氣，咽甘潄新泉。
骨瘦易酸楚，體虛覺輕便。
樵子隔嶺見，寧謂吾非仙。
手持白羽扇，笑坐青崖巔。
積陰歛荒霾，崖崿詭秘闡。
潑光潤綠漾，錯彩嵐翠閃。
蘚槎驚鶻巢，露撲裹蟲繭。
布棋出田廬，灑墨凝鴉點。
每恨前山逼，遐眺不得展。
意纔豁危陟，日車已欹轉。
畏與俗人逢，歸途取迂遠。
臞仙非臞惟少肥，風骨聳峭無妍姿。
有口不餐世上味，頗黎琢盌盛珠璣。
手挼脚踏思爛熳，筆頭芳香擷江蘺。
出古彝鼎或莫識，欲爲平淡愈崛奇。
論攢衆口每如此，近日始讀閲古詩。
瘦勁老硬鐵詰曲，齟齬不棘險不巇。
此天與才未易學，太白吻喉賀肝脾。
我喜欲絕彼乃怪，頸被驚縮牢如龜。
深閟龍宮足瑰詭，犀燃惜僅一二窺。
詠歌盛功代有作，吉甫宗元愈奚斯。
鏗轟炳耀震宇宙，蕩滌萬世清風吹。
先生筆力妙如許，模雲繪月豈所宜。
何不飛霞綴爲佩，駟以玉虯翼兩螭。
直從崑崙閬風苑，橫絕四海窺荒維。
左拔太華取巉絕，右抉星宿分芒輝。
一跳突入東壁府，滌硯倒瀉銀河漪。
咀盤嚼誥繼雅頌，音被簫韶記之夔。
與儀鸞鳳舞百獸，垂億萬載無窮期。
夜夢群仙領此語，曰不如此材無施。
先生首塗定何日，願執鞭弭長相隨。
三峽嗁猿恨滿編，樂於此外本來全。
累雖猶泥調兼操，高在已忘徽與絃。
紙上陳言奚足恃，指間妙趣不容傳。
須知自有天然韻，寄在風泉與露蟬。
鎸瓊鏤玉綴爲編，積雪涵秋調總全。
聽處孰忘身有耳，彈時自以意爲絃。
大音不泄琴何預，至妙無形操豈傳。
忽觸悠揚徽外趣，冷風淒雨滋孤蟬。
競誇珠貝溢吟編，豹管微窺惜未全。
月瑩寒光磨曉鏡，風鏗逸調脆秋絃。
才惟漸少逾堪愛，詩不須多貴可傳。
囊裏新篇還有幾，不妨容我嘒蜩蟬。
風中霧屨拂銀灣，滿貯烟霞洞府寬。
物外山供情宛轉，吟邊海讓思瀰漫。
岫雲影壓龍湫暝，澗瀑聲吹鶴夢寒。
喚醒海棠花畔約，不堪饒舌有豐干。
小試登臨脚，嵐光飾嫩情。
跨虛橋緩渡，避險路迂行。
端被狂爲累，虛將飲得名。
醉鄉前日近，纔稍認途程。
雪濤奔兩澗，毛髪豎清寒。
鼻裂花香勁，衣牽棘刺攢。
步崖青壁滑，憩樹綠陰團。
莫忘茲遊好，題詩後日看。
玉屑輝群彥，衣冠儼數翁。
禮嚴推讓際，情洽笑談中。
物外來真趣，罇前□古風。
無端狂態發，從此憶新豐。
咀霞嚼雲香滿髯，魏公之孫顔朱覘。
嵐光染秋迸疏簾，哦詩屢禿霜毫尖。
岷峨清風颯帷幨，刮磨幽翳輝銀蟾。
剖析不鬰雁鶩鉗，或馬驟畈迂銜箝。
鹿門烟蘿扃鐍嚴，猿鳥未許逃幽潜。
勁翮刷雲不可淹，情曷能忘波濤漸。
我謾懷清賞，君誇是勝遊。
倦猶攀鳥道，渴欲飲龍湫。
墨客工傳信，山靈覬闡幽。
敢云希作者，强把記文修。
記語簡以遒，饒舌泄幽秘。
洗盡闤闠腥，闡此林壑氣。
曰予炯靈臺，頗已窺彷彿。
聲利洶金鼓，耳目易烽燧。
未用死灰渠，我道故自異。
耿耿終莫易，當如濁時水。
濁匪却而澄，濁自靡所寄。
子本不避俗，而俗若子避。
共袖剝啄手，爲子成僻邃。
任物解外梏，冥心藴真詣。
亦不謝塵囂，亦不膠吾意。
豈但靜所守，經世可如是。
天澄灝氣輝銀灣，驚鴻未陣點紺寒。
畢逋之孫嗜穢腐，爲梁豈無鵷與鸞。
暫拋機梭息鞅靷，別久未愜須臾懽。
聚落擾擾集蠛蠓，小智未易鎸孱頑。
蓬顆牛羊半餒飫，雲路險澀託足艱。
增虧益庳禱乃遂，未見仁憫遺私干。
經緯森羅藴精耀，寧論匹偶騰欺謾。
帝降厥孫責禮幣，曷自貸予期追還。
輜軿沓颯倡河鼓，雖異臨邛亦疵瘢。
政使流光夜奔迸，寸心尚在狐疑間。
如何東西兩相望，躔次不動光芒攢。
心親跡難前，視曩勇不逮。
夢往謂知路，佶屈迷晻曖。
俄鏘澗中作，如爪癢爬背。
語抵珠顆圓，落祇賸磊磊。
豈去陶韋遥，一切剷華彩。
寧辭詠情性，責有庭幃在。
寸祿足爲娛，遲子董晁配。
磨礲蓄精銳，堅忍勿少退。
濟時我所懵，有靦類沈晦。
孤懷鬰不平，傾寫尚子待。
三山詎云遥，風帆渺雲海。
自停伶倫雙鳳鳴，陰分嶰谷凉幽庭。
淫哇不能屈其貞，睨霜節堅挺疏莖。
骨含五音堪九成，欲泄未得鬰不平。
嶧陽孫枝感精誠，檿絲與俱徽玉明。
爲引虞薰發其聲，却寄猗蘭和䪫韺。
陶絃在趣非耳聽，韓腹曾思披以呈。
厥妙可藴求無形，必與俱傳物斯榮。
張公之孫餘典刑，所寶不忝貽嘉名。
彼局耳目塵滿纓，泥琴琅玕挹餘清。
莫是阿羅漢，前身住化城。
夢猶形法相，業未剗詩情。
矧復論修短，真當外死生。
世人寬作計，端欲俟河清。
片片綠剪湘潭烟，點點露滴秋凉天。
正厭堆阜矻太華，欲避嬌吭啞孤蟬。
卷曲離奇且朽老，餘習蟠錯未剷掃。
夢寐不忘我湔祓，謂曷一語能近道。
貢以土作，法奠于禹。
篚纊與絲，青兖暨豫。
制有常經，無斯焉取。
世降土蹙，德不遠柔。
或九州賦，萃于一州。
貿無爲有，薄人于尤。
維皇啟運，蠲我疾苦。
視青兖豫，不物而估。
上便下安，踵以爲故。
虺蜮肆欺，矇人瞭己。
幾創繭絲，塗我赤子。
我侯曰嘻，害無我始。
藴隆揮汗，義動省闈。
萬鈞回斡，民以恬熙。
匪人實難，孰心疲羸。
維此陋邦，桑稀田瘠。
苟重以此，其何能息。
自今寸縷，皆服侯德。
弭蝗固德，今茲之康。
此而非侯，篚貢是常。
吏因以蝗，厥禍彌長。
伯鸞蘇氏子，年少勤經史。
下筆如有神，氣概邁前古。
切勿恃其長，囊麝自然香。
如有周公美，使驕不足揚。
轉眼江流已昨非，便隨鷗鷺省漁磯。
飛花無復浪千頃，倒影依然山四圍。
不向靜中觀物理，更於何處覓天機。
興來倚杖斜陽外，弄徧潺湲未肯歸。
青紫過如拾芥輕，今吾非辱故非榮。
海波忽與桑田改，書眼空如秋月明。
只可一丘容鶴隠，何須萬里較鵬程。
到頭更要深山住，不作終南捷徑名。
空有奇胸貯石渠，功名不許老頭顱。
憑君細閲寒窗下，還有它年房杜無。
秋雨初晴後，雞冠早放花。
飛鳴欲何向，艷冶自堪誇。
僻地裁紅錦，遥天墮彩霞。
金門多絳幘，分與野人家。
茂林修竹恒蒼蒼，畦蘭畹芷騰幽芳。
鬰葱佳氣藹禎祥，小小一村名古隍。
屋西有山名虎耳，東流挹抱長溪水。
三峰筆架卓面前，背後駒驪翠屏倚。
繞簷數頃祖遺田，儘可容儂耕曉烟。
摘山釣水美且鮮，南窗笑傲北窗眠。
三餘祇把子孫教，不俾趁炎競浮躁。
先於道誼後文章，事長謙恭事親孝。
桑麻芋栗小園收，社醖茅柴逐旋篘。
但得官清徭役省，此生溫飽復何求。
千載聖人閩海出，喜看龍馬亦騰驤。
首懸魚目星光燦，脊散虎文金線長。
道統再傳天有意，素王重見世應康。
惜哉靈物山中失，漠漠烟林使我傷。
鵝溪白繭光昭回，上寫羅浮山南絕壁之寒梅。
霜臺鐵面太孤峭，槎牙詰曲可望不可摧。
我疑華光道人雲水絕，爲花傳神惟有月。
胸中若無一片冰雪心，焉能寫此萬古冰雪骨。
吾誦老韓聽穎詩一章，琴中意味深且長。
縱橫變態浩無盡，穎絃韓筆相發揚。
二賢往矣五百載，俯視六合空茫茫。
今有芝田嗣穎傳宮商，一彈令我喜，再彈令我傷。
世多善手無善耳，使我百感煎中腸。
高岡不聞鳴老鳳，江湖夜雨啼寒螀。
無計遠塵囂，尋幽過野橋。
風刀削林杪，雲带束山腰。
水抱孤村迥，舟迴斷岸遥。
幾時忘俗慮，來此伴漁樵。
凉涵詩魄瑩蒼旻，散髪吟商月滿襟。
風葉順行蘆葉尾，露華逆上稻花心。
千山歐子秋聲賦，一室希公夜氣箴。
坐待河傾天欲曙，鄰翁起汲井桐陰。
蕭蕭凉意滿西洲，緩步搜吟興頗幽。
豆葉黄深田病雨，蓼花紅淺岸知秋。
蹁躚影若孤馴鶴，漂泊身如不繫舟。
自喜浮生只如此，任渠談笑覓封侯。
慵爲香蘭讀楚騷，俊遊不憚著鞭勞。
千鈞弩底機方彀，百尺樓中氣正豪。
水激魚龍江月暗，雲翻雕鶻海風高。
相逢要把精神對，應笑狂吟短髪搔。
風饕雪虐大江頭，苔蘚鱗鱗綰鐵虬。
清絕一枝先百卉，密攢萬蕊傲千秋。
本無烟火塵氛氣，洗盡鉛華脂粉羞。
月夜携樽相對飲，恍疑身世在羅浮。
不知乃不慍，古人歎難能。
我謂直易事，學道非干名。
本無求知心，慍亦何從生。
所以茅簷下，高枕曲吾肱。
琴書坐中友，雲山門外朋。
肺腑欣有得，耳目諒無憎。
願同子揚子，白首太玄經。
曬麥有餘粒，雙鳩下庭際。
知我無殺心，相忘兩無礙。
風暝物意樂，雲薄花影晦。
試知春色深，粗覺靜可愛。
紛紛門外客，經過不相詣。
不邀亦不却，有酒當共醉。
鴟梟獲腐鼠，歡喜同八珍。
鳳凰遨千仞，琅然落清音。
事有適相值，梟遂生歡心。
仰首噱一嚇，謂鳳當見侵。
鳳凰睹腐鼠，掩鼻方微顰。
投惠且不納，奮攫豈所任。
崑崙有竹實，去去不可尋。
秋近園林風露凉，蟲聲無數出頹牆。
前朝舊事過如夢，不抵清秋一夜長。
毓秀含華十六齡，慈幃口授十三經。
奇文不欲撐天地，大節偏教揭日星。
何姓移劉亡漢室，誰人復楚乞秦廷。
願從一死明忠孝，碧血應留萬古青。
弱質原歸玉女峰，家亡國破恨重重。
椿萱已遂抒忠願，昆弟先教殉難從。
熱血千年啼杜宇，寒泉三尺照芙蓉。
堪憐宮院齊收北，忍聽天朝長樂鐘。
野色摇春麥正肥，烟村閑寂往還稀。
未多桑葉蠶初浴，更小茅茨燕亦飛。
行市綠蛆花潑眼，卧依黄犢草侵衣。
數聲桐角歸來晚，楊柳移陰月半扉。
化日村田樂，春風耕織圖。
秧肥科斗動，桑暗鵓鳩呼。
罷社翁分胙，占蠶媼得符。
傍花隨柳處，此事不關吾。
春來非是愛吟詩，詩是田園漫興時。
無事花邊繙兔冊，有時桑下課牛醫。
乍隨父老看秧去，還共兒童鬬草嬉。
偶物興懷渾不奈，春來非是愛吟詩。
春來非是愛吟詩，詩是田園樂興時。
清入吟懷花月照，紅生笑面柳風吹。
村聲盪耳烏鹽角，社酒柔情玉練槌。
閑悶閑愁儂不省，春來非是愛吟詩。
春來非是愛吟詩，詩是田園飲興時。
草酌乍舒情眊矂，花生陡覺眼迷離。
才呼枌社人同醉，又問杏邨家有誰。
長日作勞無不得，春來非是愛吟詩。
春來非是愛吟詩，詩是田園懶興時。
放草地牛眠易熟，聽花村鴂起來遲。
蠶桑辛苦從渠婦，稼穡勤勞任我兒。
疏散情懷收不起，春來非是愛吟詩。
春來非是愛吟詩，詩是田園引興時。
聞布穀聲驚綠野，聽提壺語憶青旗。
曾因鬬草爭心起，每爲看花樂意隨。
景物撩人禁不定，春來非是愛吟詩。
春來非是愛吟詩，詩是田園寄興時。
稼穡但憑牛犢健，陰晴每付鵓鴣知。
託尋花去將予樂，借卷桐吹寫所思。
撫景寓言良不淺，春來非是愛吟詩。
春來非是愛吟詩，詩是田園乘興時。
得暇分畦秧韭菜，趁晴樊圃樹棠梨。
山煙青笠等閑去，沙地烏犍和醉騎。
一片野情羈不住，春來非是愛吟詩。
春來非是愛吟詩，詩是田園遣興時。
行傍山翁驅犢父，坐觀鄰嫗試鵝兒。
看秧時測水深淺，行菜閑占春早遲。
白日漸長消不去，春來非是愛吟詩。
春來非是愛吟詩，詩是田園盡興時。
蓐食出門天欲曙，荷鉏歸路月相隨。
踏青漫有心情在，耕綠寧甘體力疲。
箇段工夫償不足，春來非是愛吟詩。
春來非是愛吟詩，詩是田園感興時。
草地耕牛方有犢，花村吠犬那生氂。
麥青未必三時粥，桑綠其如二月絲。
觸物興懷言不盡，春來非是愛吟詩。
石根行步轉，耳畔水聲移。
寄語林和靖，梅花幾度開。
黄金臺下客，應是不歸來。
毛羽自然可數，仙禽不受凡籠。
銜得梧桐一葉，中含無限秋風。
在國南方，時維就陽。
以祈帝祉，式致民康。
豆籩鼎俎，金石絲簧。
禮行樂奏，皇祚無疆。
步武舒遲，陞壇肅祗。
其容允若，于禮攸宜。
嘉玉制幣，以通神明。
神不享物，享于克誠。
笙鏞備樂，繭栗陳牲。
乃迎芳俎，以薦高明。
丹雲之爵，金龍之杓。
挹于尊罍，是曰清酌。
潔茲五齊，酌彼六尊。
致誠斯至，率禮彌敦。
以介景福，永隆后昆。
重熙累洽，帝道攸尊。
謂天蓋高，其聽孔卑。
聞樂歆德，介以福禧。
倏兮而來，忽兮而迴。
雲馭杳邈，天門洞開。
圜丘何方，在國之陽。
禮神合祭，運啟無疆。
祖考來格，籩豆成行。
其儀肅肅，降福穰穰。
禮備樂成，乾健天行。
帝容有穆，佩玉鏘鳴。
定位毖祀，告于神明。
嘉玉量幣，享于克誠。
有牲斯純，有俎斯陳。
進于上帝，昭報深仁。
大報于帝，盛德升聞。
醴齊良潔，粢盛苾芬。
祀帝圜丘，九州獻力。
禮行于郊，百神受職。
靈祇格思，享我明德。
天鑒孔章，玄祉昭錫。
羽籥云罷，干戚載揚。
接神有恪，錫羨無疆。
神駕來思，風舉雲飛。
神馭歸止，天空露晞。
千齡啟運，三后在天。
嘉壇並侑，億萬斯年。
皇基締構，帝系靈長。
躬薦鬰鬯，子孫保昌。
翕受駿命，震疊群方。
侑祀上帝，德厚流光。
誕受靈符，肇基丕業。
配享潔尊，永隆萬葉。
無爲靡遠，深厚廣圻。
祭神恭在，弁冕衮衣。
粢盛豐美，明德馨輝。
以祥以佑，非眇專祈。
神靈擁衛，景從雲隨。
玉色溫粹，天步舒遲。
周旋陟降，皇心肅祗。
千靈是保，百福攸宜。
左手執籥，右手秉翟。
進旅退旅，萬舞有奕。
陟彼郊丘，大祀是承。
其豆孔庶，其香始升。
上帝時歆，以我齊明。
卒事而徹，福祿來咸。
馨遺八尊，器空二簋。
至祝至虔，穹祇貺祉。
因山爲高，爰陟其首。
玉趾躩如，在帝左右。
帝謂我王，予懷仁厚。
眷言顧之，永綏九有。
於穆文祖，妙道九德。
默契靈心，肇基王迹。
啟佑後人，垂裕罔極。
合食昭薦，孝思維則。
於皇順祖，積德累祥。
發源深厚，不耀其光。
基天明命，厥後克昌。
是孝是享，申錫無疆。
〔圜鍾爲宮三奏〕蒐講上儀，式修毖祀。
日吉辰良，禮成樂備。
風馭雲旗，聿來歆止。
嘉我馨德，介茲繁祉。
〔黄鍾爲角一奏〕我將我享，涓選休成。
執事有恪，惟寅惟清。
樂既六變，肅雍和鳴。
高高在上，庶幾是聽。
〔太簇爲徵一奏〕禮崇禋祀，備物薦誠。
昭格穹昊，明德惟馨。
風馬雲車，肸蠁居歆。
申錫無疆，賚我思成。
〔姑洗爲羽一奏〕惟天爲大，物始攸資。
恭承禋祀，以報以祈。
神不可度，日監在茲。
有馨明德，庶其格思。
靈承上帝，厲意專精。
設洗于阼，罍水以清。
盥以致潔，感通神明。
無遠弗屆，其饗茲誠。
皇矣上帝，神格無方。
一陽肇復，典祀有常。
豆登豐潔，薦德清香。
棐誠居歆，降福穰穰。
治極發聞，不瑕有芬。
嘉玉陳幣，神屆欣欣。
誠心昭著，欽恭無文。
以妥以侑，篤祜何垠。
茫茫蒼穹，孰知其紀。
精意潜通，雖遠而邇。
量幣薦誠，有實斯篚。
睠然顧之，永錫繁祉。
典祀有常，昭事上帝。
奉以告虔，逮迄奠幣。
鍾鼓既設，禮儀既備。
神之格思，恭承貺賜。
祀事孔明，禮文惟楙。
爰潔犧牲，載登俎豆。
或肆或將，無聲無臭。
精祲潜通，永綏我后。
氣萌黄鍾，萬物資始。
欽若高穹，吉蠲時祀。
神策泰元，增授無已。
群生熙熙，函蒙繁祉。
赫赫翼祖，受命于天。
德邁三代，威加八埏。
陟配上帝，明禋告虔。
流光垂裕，於萬斯年。
大德曰生，陰陽寒暑。
樂舞形容，干戚籥羽。
一弛一張，退旅進旅。
神安樂之，祉錫綿宇。
惟聖普臨，順皇之德。
典禮有彝，享祀不忒。
籩豆靜嘉，降登肸飭。
神具醉止，景貺咸集。
內心齊誠，外物蠲潔。
神來迪嘗，俎豆既徹。
燕及群生，靡或夭閼。
降福穰穰，時萬時億。
於赫上帝，乘龍御天。
惟聖克事，明饗斯虔。
薦豆云徹，靈猋且旋。
載錫休祉，其惟有年。
靈承上帝，精意感通。
馨香旁達，粢盛既豐。
登降有儀，祀備樂終。
神之聽之，福祿來崇。
帝出于震，巽惟齊明。
律曰姑洗，以示潔清。
我交于神，蠲意必精。
既盥而往，祈鑒斯誠。
陽動黄宮，日旋南極。
天門蕩蕩，百神受職。
爰熙紫壇，熉黄殊色。
神哉沛來，蓋親有德。
帝顧明德，監于克誠。
齊戒滌濯，式示潔清。
郊丘合祛，享意必精。
既盥而薦，熙事備成。
帝臨崇壇，媼神其從。
稽古合祛，並侑神宗。
升階奠玉，誠意感通。
貺施鼎來，受福無窮。
上穹昊天，日星垂曜。
照臨下土，王國是保。
維玉與帛，寅恭昭報。
永左右之，欽若至道。
至哉坤厚，隤然止靜。
柔載動植，資始成性。
玉光幣色，璨若其映。
式恭禋祀，有邦之慶。
明明翼祖，並侑泰壇。
肇造綿宇，王業孔艱。
表正封略，上際下蟠。
躬以大報，亦止于燔。
赫赫巍巍，及時純熙。
昊天成命，后則受之。
登邁邃古，光被聲詩。
有幣陟配，孫謀所貽。
躬展盛儀，天步逡巡。
樂備禮交，嘉玉既陳。
神方安坐，薦祉紛綸。
陟降有容，皇心載勤。
克昭王業，命成昊天。
泰畤禋燎，八陛惟圓。
肅然威儀，登降周旋。
是謂精享，神監吉蠲。
至大惟天，云何稱德。
展誠致薦，牲用博碩。
誠以牲寓，帝由誠格。
居歆降祥，時萬時億。
帝出于震，巽惟潔齊。
神明其德，迺稱禋柴。
惟茲吉蠲，昭事聿懷。
重盥而祀，敷錫孔皆。
謁款壇陛，祗祀泰禋。
丘圜自然，可格至神。
桂尊登酌，嘉薦芳新。
靡福菲眇，敷佑下民。
厚德光大，承元之明。
茲潜莩吹，升于昭清。
冰天桂海，咸資化成。
恭酌彝醪，報本惟精。
於赫皇祖，創業立極。
肅肅靈命，蕩蕩休德。
嘉觴精潔，雅奏金石。
丕顯神謨，惟後之則。
丕鑠帝宗，復受天命。
羣陰猶黷，一戎大定。
奠鬯斯馨，功歌在詠。
佑啟後人，文軌蚤正。
肆類上帝，懷柔百神。
槀秸既設，珪幣既陳。
精誠潜交，已事而竣。
佑我億載，基圖日新。
恭展美報，聿修上儀。
禮樂和節，登降適宜。
德焉斯親，神靡不娭。
海內承福，式固邦基。
泰元尊臨，富媼繁祉。
於皇祖宗，既昭格止。
奏舞象功，靈其有喜。
永言孝思，盡善盡美。
陽丘其高，神祇並位。
既奠厥玉，既奉厥醴。
亦有嘉德，克相毖祀。
旨酒載爵，以成熙事。
爰熙紫壇，天地並貺。
來燕來寧，畢陳鬰鬯。
承神至尊，精意所鄉。
告靈饗矣，祉福其暢。
帝臨崇壇，媼神其從。
祖宗並歆，福祿攸同。
兵寢刑措，時和歲豐。
其膺受之，將施無窮。
八音克諧，降神出祇。
風馬雲車，陟降在茲。
錫我純嘏，我應受之。
一人有慶，燕及羣黎。
帝出于震，孝奏上儀。
燔燎羶薌，神徠燕娭。
肅若舊典，罔或不祗。
既右饗之，翕受蕃釐。
燎薌既升，焫膋以潔。
于豆于登，焄蒿有飶。
紫幄熉黄，神其安悅。
將以慶成，薄言盍徹。
九霄眇邈，神不可求。
何以降之，監德之修。
三獻備成，神不可留。
何以送之，保天之休。
謂天蓋高，陽噓而生。
日月列宿，皆天之神。
肆求厥類，與陽俱升。
視燎于壇，以終其勤。
謂地蓋厚，陰翕而成。
社稷羣望，皆地之靈。
肆求厥類，與陰俱凝。
視瘞于坎，以終其勤。
舞具八佾，樂備六成。
大矣孝熙，厲意專精。
已事而竣，回軫還衡。
我應受之，以莫不增。
五輅鳴鑾，八神警蹕。
天官景從，莫不祗栗。
祲威盛容，昭哉祖述。
祚我無疆，叶氣充溢。
合祀丘澤，登侑祖宗。
顧諟惟精，靈承惟恭。
有嚴皇儀，有莊帝容。
監于克誠，肅肅雍雍。
〔圜鍾爲宮〕天門蕩蕩，雲車陰陰。
百神咸秩，三靈顧歆。
神哉來娭，神哉溥臨。
饗時宋德，翼翼小心。
〔黄鍾爲角〕華蓋既動，紫微洞開。
星樞周旋，日車徘徊。
靈兮顧佑，靈兮沛來。
載燕載娭，式時壇垓。
〔太簇爲徵〕泰尊媼釐，祖功宗德。
辰躔陪營，嶽瀆受職。
神哉來下，神哉來格。
饗德惟馨，留虞嘉席。
〔姑洗爲羽〕金石宣昭，羽旄紛綸。
潔火夕照，明水夜陳。
娭哉惟靈，娭哉惟神。
風馬招摇，惟德之親。
皇帝儉勤，盥用陶瓦。
禮神頌祗，奠幣獻斝。
月鑑陰肅，醴液融冶。
挹彼注茲，禮無違者。
崇臺穹窿，高靈下墮。
慶陰彷彿，從坐嶪峨。
宵昇于丘，時通權火。
維天之命，百祿是荷。
帝饗于郊，一精二純。
紫觚陟降，嘉玉妥陳。
神方留娭，瑞貺紛綸。
申錫無疆，螽斯振振。
肅肅禮度，鋗鋗宮奏。
天行徐謐，皇儀昭懋。
光連重璧，物備簋豆。
於皇以饗，無聲無臭。
列俎孔陳，嘉籩維實。
鼎煁陽燧，玉流星液。
我牲既碩，我薦既苾。
神監下昭，安坐翔吉。
帝登初觴，禮嚴再盥。
精明顯昭，齊顒洞貫。
靈娭留俞，神光炳煥。
我宋受福，永壽於萬。
紫壇嶽立，神光夜燭。
有儼旒采，有鸞佩玉。
霄垠顧佑，祖宗熙穆。
對越不忘，俾爾戩穀。
天容澄謐，景氣晏和。
瓚斝薦醇，鋗璆叶歌。
帝降庭止，夜其如何。
神助之休，宜爾衆多。
甘露流英，卿雲舒采。
靈俞有喜，神光晻曖。
穆穆來蒞，洋洋如在。
帝用居歆，澤及四海。
聽惟饗德，監惟棐忱。
顧諟思明，靈承思欽。
永言端蒞，肅對下臨。
上帝是皇，毋貳爾心。
羽籥陳容，干戚按節。
德閑而泰，功勞而决。
虞我神祇，揚我謨烈。
盡美盡善，福流有截。
帝臨中壇，神從八陛。
華玉展瑞，明馨薦醴。
亦有嘉德，克相盛禮。
獻茲重觴，降福瀰瀰。
敬事天地，升侑祖宗。
陳盥于三，介觴之重。
秉德翼翼，有來雍雍。
相予祀事，福嘏日溶。
孝奏展成，熙儀畢薦。
光流桂俎，祥衍椒奠。
風管晨凝，雲容天轉。
拜貺于郊，右序詒燕。
所饗惟清，所欽惟馨。
靈喜留俞，天景窈冥。
福祿來成，福祿來寧。
皇用時斂，壽我慈庭。
瓚斝觩䚧，觥罍氤氳。
有醴惟香，有酒惟欣。
肸蠁豐融，懿懿芬芬。
我龍受之，如川如雲。
天錫多祉，皇受五福。
言瞻瑶壇，迄奉瑄玉。
昭星炳燿，元氣回復。
帝儀載旋，有嘉穆穆。
璇圖天深，鼎文日輝。
慶流皇家，象炳紫微。
乾回冕旒，雲煥衮衣。
何千萬年，式于九圍。
蘭豆既升，簠簋既登。
禮備俎實，饗貴牲𦞪。
時乃告徹，器用畢興。
祚我皇基，介福是膺。
神輔有德，來燕來娭。
禮薦熙成，三靈逆釐。
神饗有道，言旋言歸。
福祉咸蒙，百世本支。
莫神乎天，陽噓而生。
日月星辰，皆乾之精。
肆求厥類，與陽俱升。
眡燎于壇，展也大成。
地載萬物，陰翕而成。
山嶽河瀆，皆坤之靈。
克肖其象，與陰俱凝。
眡瘞于坎，思求厥成。
福方流胙，祈方欽柴。
鹵簿載肅，球架允諧。
帝祉具臨，皇靈允懷。
遄御于次，降福孔皆。
八神呵蹕，千官景從。
回軫還衡，祲威盛容。
妥飾芝鳳，御朝雲龍。
歸壽慈闈，敷時民雍。
天祚有開，文德來遠。
祈穀日辛，侑神禮展。
於穆神宗，惟皇永命。
薦醴六尊，聲歌千詠。
於穆思文，克配上帝。
涓選休成，遵揚嚴衛。
祗薦明誠，肅陳量幣。
享茲吉蠲，申錫來裔。
三陽肇新，萬物資始。
精誠祈天，其聽斯邇。
願均雨暘，田疇之喜。
如坻如京，以備百禮。
天錫勇智，允惟太宗。
功隆德盛，與帝比崇。
禮嚴陟配，誠達精衷。
尚其錫祉，歲以屢豐。
昊天蓋高，祀事爲大。
嚴配皇靈，億福來介。
龍見而雩，神之來格。
犧象精良，威靈赫奕。
蒼蒼昊穹，覆臨下土。
欽惟歲事，民所依怙。
爰竭精虔，禮典斯舉。
甘澤以時，介我稷黍。
天何言哉，至清而健。
默定幽贊，降祥福善。
夙設圜壇，恭陳嘉薦。
貞馭下臨，儲休錫羨。
生物之祖，興益之宗。
于國之陽，以禋昊穹。
六變降神，於論鼓鍾。
親德享道，錫羨無窮。
禮經之重，祭典爲宗。
上公攝事，登降彌恭。
庶品豐潔，令儀肅雍。
百神萃止，惟吉之從。
禮崇禋祀，神鑒孔明。
牲牷博腯，以炰以烹。
馨香蠲潔，品物惟精。
錫以純嘏，享茲至誠。
簠簋既陳，吉蠲登薦。
洗心防邪，肅祗祭典。
陟降惟寅，籩豆有踐。
百福咸宜，淳耀丕顯。
秩秩禮文，肅肅嚴祀。
仰洽神休，式協民紀。
灌獻有容，敘其俎簋。
明德惟馨，以介丕祉。
帝臨中壇，肅恭禋祀。
靈景舒光，飛龍旋軌。
送神有章，神心具醉。
輔德惟仁，永錫元祉。
四序伊始，三陽肇新。
氣迎東郊，蟄戶咸春。
功宣播殖，澤被生民。
祝史正辭，昭事惟寅。
條風始至，盛德在木。
平秩東作，種獻穜穋。
律應青陽，氣和玉燭。
惠彼兆民，以介景福。
備物致用，薦羞神明。
禮成樂舉，克享克禋。
條風斯應，候曆維新。
陽和啟蟄，品物皆春。
篪簧協奏，簠簋畢陳。
精羞豐薦，景福攸臻。
長嬴戒序，候正南訛。
功資蕃育，氣應清和。
鼎實嘉俎，樂備登歌。
神其來享，降福孔多。
象分離位，德配炎精。
景風協律，化神含生。
百嘉茂育，乃順高明。
神無常享，享于克誠。
籩豆有踐，黍稷惟馨。
禮終三獻，神歸杳冥。
坤輿厚載，黄裳元吉。
宅中居正，含章抱質。
分王四季，其功靡秩。
育此羣生，首茲六律。
中央定位，厚德惟新。
五行攸正，四氣爰均。
笙鏞以間，簠簋斯陳。
爲民祈福，肅奉明禋。
土德居中，方輿配位。
樂以送神，式申昭事。
西顥騰晶，天地始肅。
盛德在金，百嘉茂育。
彍弩射牲，築場登穀。
明靈格思，旌罕紛屬。
博碩肥腯，以炰以烹。
嘉栗旨酒，有瀰斯盈。
肴核惟旅，肅肅烝烝。
吉蠲備物，享于克誠。
飈輪戾止，景燭靈壇。
金奏繹如，白露漙漙。
隆冬戒序，歲曆順成。
一人有慶，萬物由庚。
有旨斯酒，有碩斯牲。
報功崇德，正直聰明。
大儀斡運，星紀環周。
三時不害，黍稷盈疇。
克誠致享，品物咸羞。
禮成樂變，錫祚貽休。
管磬咸和，禮獻斯畢。
靈馭言旋，神降之吉。
〔圜鍾宮三奏〕於神何司，而德于木。
肅然顧歆，則我斯福。
我祀孔時，我心載祗。
匪我之私，神來不來。
〔黄鍾爲角一奏〕神兮焉居，神在震方。
仁以爲宅，秉天之陽。
神之來矣，道修以阻。
望神未來，使我心苦。
〔太簇爲徵一奏〕神在途矣，習習以風。
百靈後先，敢一不恭。
奔走癘疫，祓除菑凶。
顧瞻下方，逍遥從容。
〔姑洗羽一奏〕溫然仁矣，熙然春矣。
龍駕帝服，穆將臨矣。
我酒清矣，我肴烝矣。
我樂備矣，我神顧矣。
在國之東，有壇崇成。
節以和樂，式降式登。
潔我珮服，璆琳鏘鳴。
匪壇斯高，曷妥厥靈。
物之熙熙，胡爲其然。
蒙神之休，迺敢報旃。
有邸斯珪，有量斯幣。
于以奠之，格此精意。
卜歲之初，我迎春祗。
孰克侑饗，曰古宓戲。
於皇宓戲，萬世之德。
再拜稽首，敢愛斯璧。
靈兮安留，煙燎既升。
有碩其牲，有俎斯承。
匪牲則碩，我德惟馨。
緩節安歌，庶幾是聽。
百末布蘭，我酒伊旨。
酌以匏爵，洽我百禮。
帝居青陽，顧予嘉觴。
右我天子，宜君宜王。
五德之王，誰實始之。
功括造化，與天無期。
酌我清酤，盥獻載飭。
神鑒孔饗，天子之德。
貳觴具舉，承神嘉虞。
神具醉止，眷焉此都。
我歲方新，我畝伊殖。
時暘時雨，繄神之力。
忽而來兮，格神鴻休。
忽而往兮，神不予留。
神在天兮，福我壽我。
千萬春兮，高靈下墮。
〔圜鍾爲宮〕離明御正，德協于火。
有感其生，維帝是何。
帝圖炎炎，貽福錫我。
鑒于妥虔，高靈下墮。
〔黄鍾爲角〕赤精之君，位于朱明。
茂育萬物，假然長嬴。
我潔我盛，我蠲我誠。
神其下來，雲車是承。
〔太簇爲徵〕八卦相蕩，一氣散施。
隆熾恢台，職神尸之。
肅肅飈御，神戾于天。
於昭神休，天子萬年。
〔姑洗爲羽〕燁燁其光，炳炳其靈。
窅其如容，歘其如聲。
扇以景風，導以朱斿。
我德匪類，神其安留。
除地國南，有基崇崇。
載陟載降，式虔式恭。
燎煙既燔，黻冕斯容。
神如在焉，肆予幽通。
太微呈祥，炎德克彰。
佑我基命，格于明昌。
一純二精，有嚴典祀。
于以奠之，以介繁祉。
練以纁黄，有篚將之。
肸蠁斯答，有神昭之。
維神於民，實始貨食。
歸德報功，敢怠王國。
有牲在滌，從以騂牡。
或肆或將，有潔其俎。
神嗜飲食，飶飶芬芬。
莫腆于誠，神其顧歆。
四月維夏，兆于重離。
帝執其衡，物無癘疵。
於皇帝功，思樂旨酒。
奠爵既成，垂福則有。
猗歟先農，肇茲黍稷。
既殖既播，有此粒食。
秬鬯潔清，彝罇疏冪。
竭我瑶斝，莫報嘉績。
盥爵奠斝，載虔載恭。
籩豆靜嘉，於樂鼓鍾。
禮備三獻，神具醉止。
孰顯神德，揚光紛委。
神來何從，馺然靈風。
神去何之，杳然幽蹤。
伊神去來，霧散雲烝。
獨遺休祥，山崇川增。
〔圜鍾爲宮〕維帝奠位，乃咸于時。
孰主張是，而樞紐之。
穀我腹我，比予于兒。
告我冠服，迨其委蛇。
〔黄鍾角〕蓀無不在，日與我居。
孰不可來，肸蠁斯須。
象服龍駕，淵淵鼓桴。
蓀不汝多，多汝意孚。
〔太簇徵〕樂哉帝居，逝留無常。
爾信我宅，爾中我鄉。
乃眷茲土，於赫君王。
翩然下來，去未遽央。
〔姑洗羽〕澹兮撫琴，啾兮吹笙。
神之未來，肅穆以聽。
繽紛羽旄，姣服在中。
神既來止，亦無惰容。
民生地中，動作食息。
與我周旋，莫匪爾極。
捕鰈東海，搴茅南山。
彼勞如何，矧升降間。
萬櫝之寶，一絇之絲。
孕之育之，誰爲此施。
歸之后神，神曰何爲。
不宰之功，蕩然四垂。
維有熊氏，以土勝王。
其後皆沿，茲德用壯。
黼黻幅舄，裳衣是創。
幣之玄纁，對此昭亮。
王曰欽哉，無愛斯牲。
登我元祀，亦有皇靈。
以將以享，或剝或烹。
大夫之俎，天子之誠。
黍以爲翁，鬰以爲婦。
以侑元功，以酌大斗。
伊誰歆之，皇皇帝后。
伊誰嘏之，天子萬壽。
昔在綿邈，有人公孫。
登政撫辰，節用良勤。
所蓄既大，所行宜遠。
載其華罇，從以簫管。
羽觴更陳，厥味清凉。
飲之不煩，又有蔗漿。
夜未艾止，明星浮浮。
願言妥靈，靈兮淹留。
靈不肯留，沛兮將歸。
玉節猋逝，翠旗並馳。
顧瞻佇立，悵然佳期。
蹇千萬年，無斁人斯。
〔圜鍾爲宮〕白藏啟序，庶彙向成。
有嚴禋祀，用答幽靈。
風馬雲車，來燕來寧。
洋洋在上，休福是承。
〔黄鍾角〕素精肇節，金行固藏。
氣沖炎伏，明河翻霜。
功收有年，禮薦有章。
祇越眇冥，鴻基永昌。
〔太簇徵〕昊天之氣，揫斂萬彙。
涓日潔齊，有嚴厥祀。
有牲維肥，有酒維旨。
神之燕娭，錫茲福祉。
〔姑洗羽〕執矩斯兌，實惟素靈。
受職儲休，萬寶以成。
饗于西郊，奠玉陳牲。
侑以雅樂，來歆克誠。
素猋諧律，西顥墮靈。
肇復元祀，晨煬肅清。
下土層陔，嘉薦芳馨。
以御蕃祉，介我西成。
惟時素秋，肇舉元祀。
禮備樂作，降登有數。
洋洋在上，神既來止。
神之格思，錫我繁祉。
西顥肅清，羣生茂遂。
有嚴報典，孔明祀事。
珪幣告虔，神靈燕喜。
賚我豐年，以錫民祉。
洽禮既陳，諧音具舉。
有滌斯牲，孔碩爲俎。
維帝居歆，介我稷黍。
樂哉有秋，繄神之祜。
徂商肇祀，靈蓋孔饗。
恭承嘉禧，湛澹秬鬯。
監此馨香，靈其安留。
疇惠下民，匪靈之休。
沆碭西顥，功載萬世。
乘金宅兌，侑我明祀。
嘉觴布蘭，牲玉潔精。
神之燕虞，肅用有成。
肅成萬物，泬寥其秋。
惟茲祀事，戾止靈斿。
酌獻具舉，典禮是求。
冀福斯民，黍稷盈疇。
沆碭白藏，順成萬寶。
有來德馨，於昭神妥。
露華晨晞，飈馭聿還。
介我嗣歲，澤均幅員。
〔圜鍾爲宮〕吉日壬癸，律中應鍾。
國有故常，北郊迎冬。
乃蕆祀事，必祗必恭。
明默雖異，感而遂通。
〔黄鍾爲角〕良月盈數，四氣推遷。
帝於是時，典司其權。
高靈下墮，降祉幅員。
神之聽之，祀事罔愆。
〔太簇爲徵〕北方之神，執權司冬。
三時務農，於焉告功。
禮備樂作，歸功于神。
風馬來游，永錫斯民。
〔姑洗爲羽〕天地閉塞，盛德在水。
黑精之君，降福羨祉。
洋洋在上，若或見之。
齊莊承祀，其敢斁思。
昧爽昭事，煌煌露光。
滌溉蠲潔，容儀肅莊。
牲肥酒旨，薦此芬芳。
降陟有序，禮無越常。
晨曦未升，天宇肅穆。
祗若元祀，將以幣玉。
神之格思，三獻茅縮。
明靈懌豫，下土是福。
飈馭雲蓋，神之顧歆。
丕昭禮容，發揚樂音。
祀事既舉，仰當神心。
申以嘉幣，式薦誠諶。
辰牡孔碩，奉牲以告。
祕祝非祈，豐年宜報。
至意昭徹，交乎神明。
降福穰穰，用燕羣生。
赫赫神游，周流八極。
德馨上聞，於焉來格。
不腆酒醴，用伸悃愊。
神其歆之，民用嚮德。
十月納禾，民務藏蓋。
不有神休，民罔攸頼。
孟冬之吉，禮行不昧。
神降百祥，昭著蓍蔡。
萬彙揫斂，時惟冬序。
蠢爾黎氓，入此室處。
酌獻告神，禮以時舉。
頼此陰騭，民有所怙。
神之戾止，天門夜開。
禮備告成，雲{車井}亟回。
旗纛晻靄，萬靈喧豗。
獨遺祉福，用澤九垓。
和均玉管，政協璿衡。
四序資始，萬物含生。
皇猷允洽，至德惟明。
爲民祈福，克致精誠。
衣冠儼若，步武有容。
公卿濟濟，率禮惟恭。
昊天降康，云何以報。
斯謀斯惟，雍雍灌鬯。
身之潔兮，神斯來止。
神之享兮，民斯福矣。
籩豆有踐，玉帛斯陳。
神無常享，享于精純。
俎實具列，明德惟馨。
肅容祗薦，神其降靈。
樂調鳳律，酒浥犧尊。
至靈斯御，盛德彌敦。
三陽戒律，萬彙騰精。
既蘇昆蟲，畢達勾萌。
具陳犧象，式薦誠明。
錫以蕃祉，永保咸平。
大君有命，祀典咸脩。
薦獻式敘，淑慎優柔。
奉承明祀，惟羊惟牛。
卬盛于豆，備陳庶羞。
鍾鼓喤喤，神具醉止。
其徹嘉籩，永綏福祉。
既臨下土，復歸于天。
神之報貺，受福無邊。
濬發長源，粵惟始祖。
五運協圖，萬靈來護。
龍德而隠，源流則長。
宜乎億祀，侑享彌昌。
二儀交泰，七政順行。
四序資始，萬物含生。
皇朝創業，盛德致平。
爲民祈福，潔此精誠。
冕旒儼若，步武有容。
公卿濟濟，韶頀邕邕。
樂和鳳律，酒奠犧尊。
神明斯享，禮盛難論。
大君有命，闕典咸脩。
帝歆明祀，佑聖千秋。
俯臨下土，迴復上天。
觸類而長，荷福無邊。
〔圜鍾爲宮〕炎精之神，飛{車井}碧落。
駕以浮雲，丹書赤雀。
禮備豆籩，樂諧簫勺。
神具醉止，佑我景鑠。
〔黄鍾爲角〕宋德惟火，神實司之。
上儀申蕆，迎方重離。
瑶幣告潔，秀華金支。
啾啾神龍，來介繁禧。
〔太簇爲徵〕於物司火，於方峙南。
璇霄來下，羽衛毿毿。
祠官祝釐，聯珮合簪。
本支有衍，則百斯男。
〔姑洗爲羽〕惟神之安，方解羽鑾。
赤旂霞曳，從以炎官。
居歆嘉薦，肸蠁靈壇。
神之格矣，民訖多盤。
衝牙鏘鳴，肅容專精。
交神之義，罔敢弗誠。
設洗于阼，罍水惟清。
盥以致潔，感通神明。
三陽交泰，日新惟良。
大建厥祀，茲報興王。
禮嚴陟降，德薦馨香。
聿懷嘉慶，降福穰穰。
肅肅嚴祀，神幽必聞。
騁駕臨饗，將歆飶芬。
嘉玉陳幣，欽恭無文。
永綏多祜，國祚何垠。
於穆文獻，景炎發祥。
啟茲皇運，垂慶無疆。
篚幣有陳，式昭肅莊。
神之格思，如在洋洋。
籩豆大房，秩秩在列。
奉牲以告，既全既潔。
樂均無爽，牲醴攸設。
神兮燕娭，霓旌孑孑。
盛德在火，相我炎祚。
典祀有常，牲玉維具。
風馬雲車，翩翩來顧。
式蕃帝祉，後昆有裕。
皇矣文獻，開國有先。
德配感生，對越在天。
練日得辛，來止靈壇。
神其錫羨，瑞應猗蘭。
苾苾芬芬，神具醉止。
笙磬鏗鏘，干旄旖旎。
鬷假無言，神靈惟喜。
申錫蕃釐，暨我孫子。
偉炎厥初，緣感而系。
慶衍式崇，昭融有契。
樂功既諧，觴獻斯繼。
歆類不違，克昌百世。
潔陳斯備，昭格惟禋。
神歆以飫，宰徹其餕。
清歌振曉，叶氣流春。
永錫祚嗣，以渥烝民。
豐祀孔飾，肅來自天。
蘭尊既徹，飈馭載遄。
騎雲縹緲，聆樂流連。
惟邁惟顧，降福綿綿。
禮文既洽，熏燎聿升。
嘉氣四塞，丹誠上騰。
惟類之應，惟福之興。
永熾天統，億載靈承。
思文聖考，對越在天。
侑神作主，奉幣申虔。
偃革興文，封巒考瑞。
威烈巍巍，允膺宗祀。
維聖享帝，維孝嚴親。
肇圖世室，躬展精禋。
鏞鼓既設，籩豆既陳。
至誠攸感，保格上神。
乾亨坤慶育函生，路寢明堂致潔誠。
玉帛非馨期感格，降康億載保登平。
肅肅路寢，相維明堂。
二儀鑒止，三聖侑旁。
靈期訢合，祠節齊莊。
至誠並貺，降福無疆。
祖功宗德啟隆熙，嚴配交修太室祠。
圭幣薦誠知顧享，本支錫羨固邦基。
藝祖造邦，二宗紹德。
肅雍孝享，登配圜極。
先訓有開，菲躬何力。
歆馨錫羨，保民麗億。
我將我享，辟公顯助。
獻終豆徹，禮成樂具。
飾駕上遊，升煙高騖。
神保聿歸，介茲景祚。
燁燁房心，下照重屋。
我嚴帝親，匪配之瀆。
西顥沆碭，夕景已肅。
靈其來娭，嘉薦芳鬰。
明明合宮，莫尊享帝。
禮樂熙成，精與神契。
桂尊初闌，羽駕倏逝。
遺我嘉祥，於顯萬世。
於皇聖考，克配上帝。
永言孝思，昭薦嘉幣。
英聲邁古，德施在民。
允秩宗祀，賓延上神。
嚴父配天，孝乎明堂。
與奠升階，降音以將。
天步有節，帝容必莊。
辟公憲之，禮無不臧。
聖能享帝，孝克事親。
於皇宗祀，盛節此陳。
何以薦虔，二精有煒。
何以致祥，上天鑒止。
合宮禮備，時維哲王。
堂筵四敞，明德馨香。
聖考來格，降福穰穰。
承承繼繼，萬祀其昌。
奕奕明堂，天子即事。
奠我聖考，配于上帝。
凡百有職，疇敢不祗。
俎潔牲肥，其登有儀。
惟禮不瀆，所以嚴親。
惟孝不匱，所以教民。
陟配文考，享于大神。
重禧累福，祚裔無垠。
隆功駿德，兩有烈光。
陟配宗祀，惠我無疆。
舞以象功，樂惟崇德。
文經萬邦，武靖四國。
一張一弛，其儀不忒。
神鑒孔昭，孝思維則。
於昭盛禮，嚴父配天。
盡物盡誠，莫匪吉蠲。
重觴既薦，九奏相宣。
神介景福，億萬斯年。
莫尊乎天，莫親乎父。
既享既侑，誠申禮舉。
戛擊堂上，八音始具。
天子億齡，飲神之胙。
穆穆在堂，肅肅在庭。
於顯辟公，來相思成。
神既歆止，有聞無聲。
錫我休嘉，燕及羣生。
有奕明堂，萬方時會。
宗子聖考，作帝之配。
樂酌虞典，禮從周志。
釐事既成，於皇來暨。
交于神明，內心爲貴。
外致其文，亦效精意。
嘉玉既陳，將以量幣。
肅肅雝雝，惟帝之對。
有邦事神，享帝爲尊。
內心致德，外示彌文。
嘉玉效珍，薦以量幣。
恭欽伊何，惟以宗祀。
肇祀明堂，告成大報。
顒顒祗祗，率見昭考。
涓選休辰，齊明朝夕。
於惟皇王，孝思罔極。
若昔大猷，孝思維則。
永言孝思，丕承其德。
於昭明威，侑于上帝。
賚我思成，永綏福祉。
於昭皇考，大明體神。
憲章文思，宜民宜人。
嚴父之道，陟配于天。
躬行孝告，有孚于先。
惟我有宋，昊天子之。
三年卜祀，百世承基。
施及沖眇，奉牲以祠。
敢忘齋栗，偏舉上儀。
於赫明堂，肇稱禋祀。
祖宗來游，亦侑于帝。
九州駿奔，百辟咸事。
斂時純休，錫我萬世。
噫神何親，惟德是輔。
玉牲具陳，誠則來顧。
我開明堂，遵國之故。
尚蒙居歆，以篤宗祜。
肇開九筵，維古之倣。
皇皇大神，來顧來享。
庶儀交修，百辟顯相。
微誠自中，交際天壤。
皇皇后帝，周覽四方。
眷我前烈，燕娭此堂。
金支秀發，黼帳高張。
世歆明祀，曰宋是常。
至哉坤元，持載萬物。
繼天神聖，觀世治忽。
頌祇之堂，薦以圭黻。
孰爲邦休，四海無拂。
推尊太元，重屋爲盛。
誰其配之，我祖齊聖。
開基握符，正位凝命。
於萬斯年，孝孫有慶。
帝神來格，靡祀不從。
侑坐而食，獨升祖宗。
在庭祗肅，展采錯重。
三獻之禮，百年之容。
於穆帝臨，至矣元造。
克配其儀，惟我文考。
仁恩廣覃，奕葉永保。
宗祀惟初，以揚孝道。
耳聽鋗玉，目瞻熉珠。
樂備周奏，儀參漢圖。
神人並况，天地同符。
亦既見帝，王心則愉。
展牲登俎，簫韶在庭。
羞陳五室，意徹三靈。
匪物斯享，惟誠則馨。
永作祭主，神其億寧。
日在東陸，維時上辛。
肇開陽館，恭禮尊神。
蒼玉輝夜，紫煙煬晨。
祖宗並配，天地同禋。
地禩泰折，歌同我將。
黝牲純潔，絲竹發揚。
博厚而久，含洪以光。
扶持宗社，曰篤不忘。
一德開基，百年垂統。
中天禘郊，薄海朝貢。
寶龜相承，器鼎加重。
澤深慶綿，帝復命宋。
紹天承業，繼世立功。
帷幄屢勝，車書始同。
武掃氛霧，文垂日虹。
遺澤所及，孰知其終。
欽惟合宮，承神至尊。
祗戒專精，儼然若存。
奠茲嘉觴，茝蘭其芬。
發祉隤祥，以子以孫。
匏尊既舉，鞂席未移。
有德斯顧，靡神不娭。
物情肅穆，天宇清夷。
宅中受命，永復邦基。
神之歘至，慶陰杳冥。
風馬雲車，恍若有承。
備形聲容，於昭文明。
庶幾嘉虞，來享來寧。
四阿有嚴，神既戾止。
備物雖儀，潔誠惟己。
有來振振，相我熙事。
載酌陶匏，以成毖祀。
誠一爲專，禮三而稱。
孰陪邦祠，惟我同姓。
金絲屢調，圭玉交映。
是謂熙成，福來神聽。
孰謂天遠，至誠則通。
孰謂地厚，與天則同。
惠我純嘏，克成大功。
握圖而治，如日之中。
三靈山下新安水，瀟灑人間畫不如。
收得市朝忙日月，歸來田里老樵漁。
君能知命忘機久，我愧於時觸事疏。
從此卜鄰同笑傲，何須强著解嘲書。
移病憛憛久雨中，鳴騶時聽六街東。
忽吟佳客詩消暑，遠勝前人檄愈風。
海運我殊慚斥鷃，陸沉君合伴翔鴻。
更酬珠玉思談笑，裹飯何須厭屢空。
柱礎霑濡雨意成，翩翩鳥雀隔簾鳴。
侵尋爽氣來欹枕，想像滄波去濯纓。
已識古今無得喪，祗須彼我不相迎。
囅然一笑呼歸騎，聊更飛毫戲友生。
庾嶺開時媚雪霜，梁園春色占中央。
未容鶑過毛先類，已覺蜂歸蠟有香。
弄月似浮金屑水，飄風如舞麴塵場。
何人剩著栽培力，太液池邊想菊裳。
兒童劇戲甬東天，小別侵尋二十年。
海岸樓臺青嶂外，人家簫鼓白鷗邊。
哀容愁問州民事，勝槩欣逢太守賢。
爲我剩題瀟灑句，遥聞鳳詔待詩仙。
都人供帳國門東，淮海兵符節制中。
青瑣論思虛夜月，朱幡游衍值秋風。
侯嗟誰在思張仲，民喜重臨得次公。
內外忘懷能自適，何時談笑一樽同。
天扶開寶至熙寧，和氣薰蒸瘴癘停。
五管閭閻如按堵，六朝仁聖喜祥刑。
欲推恩澤求膚使，果見謀猷簡大庭。
嗟我白頭甘抱槧，看君歸日上青冥。
看花金谷屢銜盃，先後歸時出處乖。
朝日衣冠辭魏闕，春風旗鼓過秦淮。
談間咸慶連雲屋，事外歡娛付水齋。
回首未成東下計，可無書札寫離懷。
寺壓蒼厓勢欲傾，歡然西度爲誰興。
雲隨草樹縈層岫，江浸樓臺點萬燈。
坐久不知身寂寞，夢回猶覺氣軒騰。
思君城郭塵埃滿，相逐尋閒亦未能。
爭得才如杜牧之，試來湖上輒題詩。
春烟寺院敲茶鼓，夕照樓臺卓酒旗。
濃吐雜芳薰巘崿，濕飛雙翠破漣漪。
人間幸有蓑兼笠，且上漁舟作釣師。
朝晡廣厦坐欹斜，稍覺炎天氣象加。
紫玉簫攢湘竹笋，赤霜袍爛海榴花。
悠悠物外身無事，擾擾人閒智有涯。
五鼎一瓢何必問，且憑詩句度年華。
雨餘宮闕映秋旻，漠漠槐花水上新。
夜有蝭蟧催節物，朝無沆瀣助精神。
形如槁木聊依世，名若浮煙底徇人。
莫笑長吟銷短景，故園回首隔參辰。
青天赤日水如湯，車馬飛塵百尺長。
望歲人人憂旱魃，舞雩旦旦待商羊。
清衷凌物回天鑒，膏澤乘時助歲穰。
自有股肱歌盛德，芻蕘誰敢僭揄揚。
未能談笑破愁城，猶幸都無俗事攖。
載酒何人過揚子，評詩今日得鍾嶸。
杜門落漠塵埃隔，掃逕侵尋霰雪生。
誰向梁園能授簡，看君文格出天成。
雪意悠悠底未成，年華促促尚誰驚。
浮雲稍助春來暗，薄日遲回午後明。
靜見游塵侵蘚迹，忽聞落葉掃階聲。
此時俯僂無酬酢，世諦吾心棄不爭。
禁街人語絕諠譁，庭下微吟斗柄斜。
萬里雲容今霰雪，一陽泉脈動萌芽。
頓忘人世蓬心累，已任天年葆鬢加。
早晚翩然青雀舫，滿江春色看梅花。
醉筆題詩紫界牆，梅花零落撲衣裳。
天香又雜杯中淥，春色還驚鬢上蒼。
涉世何妨爲白璧，流年未必抵黄粱。
一吟起我平生志，今古冥冥出處忘。
野曠天寒氣象嘉，浮雲濃淡日初斜。
澤中雨漲無鳴鶻，荷下波翻有怒蛙。
簫鼓殘聲來帝闕，漁樵歸徑見人家。
塵簪羞把黄花插，不耐飛蓬鬬鬢華。
六朝文物事當奇，閥閱如今舉世推。
射策人爭看三虎，薦書吾早識孤羆。
集英曉日臚傳後，瓊苑春風宴喜時。
共羨絲綸歸世掌，還看驂隔鳳凰池。
憶同支遁宿嶔崟，不負平生壯觀心。
北固山隨三楚盡，中泠水入九江深。
紛紛落月摇窗影，杳杳歸舟送梵音。
東去何時來蠟屐，天邊爽氣夢相尋。
萬頃波濤木葉飛，笙簫宮殿號靈芝。
揮毫不似人間世，長樂鐘聲夢覺時。
滕王平昔好追遊，高閣依然枕碧流。
勝地幾經興廢事，夕陽偏照古今愁。
城中樹碧千家市，天際人歸一葉舟。
極目烟波吟不盡，西山重疊亂雲浮。
亹亹談先王，古今誰有得。
施爲雖緒餘，要在情不匿。
嗟彼三代後，淪胥入戰國。
翟璜聞一言，慙俛慙李克。
論材稱權衡，輕重無物惑。
吾心能如此，乃可任人責。
晰晰池沼鯈，綠萍隨下上。
黳黳堂廡燕，白晝容俛仰。
顧我亦晏如，環廬花藥長。
無材助太平，得地幸閒曠。
稍涉千古書，日覺神明王。
乘閒盼物情，自適忘外奬。
涵濡覆載仁，誰廢魚麗唱。
黄塵洮隴戍，黑霧荆衡饟。
奔波喝道邊，畢命營邊障。
吾此獨何爲，飛潜樂能饗。
何時聞解嚴，慰彼西南望。
當使少陵翁，得見廉頗將。
堂上有遺羶，堂下無聚蟻。
但知嗜欲求，不必風雨至。
客方笑營營，貪得故無幾。
安知萬類中，趨舍忘彼己。
天乎顧人寰，等是一時戲。
受形巨細分，阽危後先爾。
浸淫蚍蜉生，穴柱從此始。
莊生亦知言，信矣當棄智。
魯公之忠曠世無，吾愛斯人何必書。
九原寥寥不可詰，筆法彷彿精神餘。
况公於藝自天縱，一字宜用千金摹。
想當揮灑笑談際，不復靳惜唯所須。
山砠水險勇鑱刻，照耀楚越連秦吳。
百年兵火變陵谷，萬里玉石埋榛蕪。
時平好事搜遺蹟，窮極南北緣崎嶇。
耳聞目見略已盡，疑有斷裂留樵漁。
那知數尺翳塵土，洗滌近出都城居。
松煤到紙覺飛動，氣象磊落超鍾虞。
吳卿獲此喜驚坐，朝昏把翫過明珠。
携來贈客客爲賦，爽邁遠並前賢驅。
自云感激得妙理，學入勝處繇勤劬。
余聞書史羸蟠礴，意匠不爲形骸拘。
能將聲利瓦礫棄，點畫應手成璠璵。
公遭亂世生死俱，見危授命真丈夫。
俯仰兵刃猶簪裾，毫端妍醜骨睢盱。
試懷局縮較精粗，體勢豈暇烟雲舒。
區區技巧尚乃爾，欲鳴道德宜何如。
嗟哉荒烟幾日月，豪俊忽徙臨庭除。
由來始棄終見取，鑒裁誰敢欺錙銖。
物微顯晦亦有待，人生通塞無巧愚。
寄謝紛紛馳騖徒，真僞枉以好惡誣。
吳興太守美如何，太守從來惡祝鮀。
生若不爲上柱國，死時猶合作閻羅。
地勢遠連徐孺亭，窮南有客兩曾經。
簷前燕雀鳴相鬬，潭裏蛟龍困未醒。
亂靄蒼茫侵樹色，驚濤浩蕩失天形。
當時好景無同賞，對此悲歌孰爲聽。
三見齊王不一言，須知自古致君難。
紛紛齊虜誇迂闊，口舌從來易得官。
宋國旌孝子，東門毀以斃。
楚王好細腰，後宮餒而殪。
物情信可憐，徇外易生死。
身存寵可誇，亡矣安所恃。
吾今思彼哉，未足語釋利。
擾擾智驚愚，卑卑學阿世。
吹噓出虹蜺，頓挫入塵滓。
愛憎雖人爲，榮辱乃天使。
恩無斯須懷，怨已塞天地。
百年呼吸中，毫髪誰豫己。
適者默然窺，陰陽驅意氣。
始終本何有，一息累萬世。
由來適人適，宿昔多如此。
喟余聊自欲，安得忘言士。
剡溪清瀉映檀欒，天姥花飛載酒船。
憶我少年來蠟屐，羨君今日去鳴弦。
從容人樂漁樵外，瀟灑詩隨簿領邊。
太守相逢應見問，爲言多病憶林泉。
若耶溪畔醉秋風，獵獵船旗照水紅。
後夜錢塘酒樓上，夢魂應繞浙江東。
夜泊潯陽宿酒樓，琵琶亭畔荻花秋。
雲沈鳥沒事已往，月白風清江自流。
檻外風吹前渡語，江邊影落萬山燈。
半空月上方清澈，萬里潮來自沸騰。
孔明勿問襄陽龐。
因郎憔悴却羞郎。
誰使詩仙來鳳沼，俗傳賈客過鷄林。
傾家何計效。
風暄翠幕春沽酒，露濕筠籠夜賣花。
當時徐氏擅筆墨，夜圍夢墮空中簁。
山月入松金破碎。
方竹同吾操，端然直物間。
江田百頃春風種，山果千株夜雨涵。
半夜樓臺浮海口，萬家簫鼓遞江風。
平地風烟飛白鳥，半山雲木卷蒼藤。
海鵬未擊三千里，天馬須歸十二閑。
宮殿影摇河漢外，江湖夢斷鼓鐘邊。
北海知天諭牛馬，東方傲俗任龍蛇。
九月清霜送陶令，千年白日見滕公。
人得交遊是風月，天開圖畫即江山。
山圍燕作畫圖出，水作夜窗風雨來。
坐嘯月華青嶂外，徐吟帆起白雲邊。
青帝行春信自專，精心知向海棠偏。
不霑工部風騷力，猶占句芒造化權。
倚檻半開紅朵密，遶池初應翠枝連。
誰人與拔栽瓊苑，看與花王鬬後先。
輕紅如杏素遮梨，直似佳人照碧池。
已是化工教艷絕，莫嫌青帝與開遲。
烟滋綽約明雙臉，雨借夭饒入四脂。
西蜀有名須得地，瓊林高壓百花奇。
一夢江湖三十年，青山隠隠水漫漫。
當時把酒誰人在，回首重來獨倚闌。
芳草茸茸襯馬蹄，兩陪憲節過琴溪。
東風又屬梨花月，膏雨新調燕子泥。
郵舍亭空蒼蘚合，釣臺人去暮雲棲。
此行不憚驅馳遠，千里江山入品題。
東江禱雨真靈迹，香火未收簷溜滴。
城中到此夜五更，渡口歸時水三尺。
高田溜滿入低田，萬耦齊耕破曉烟。
但願吾民得飽飯，年年歲歲是豐年。
屈指從來十七年，交親零落一潸然。
嬋娟再見中秋月，依舊清輝照客眠。
三春行樂盛刀州，况是春光欲盡頭。
使節在郊觀似堵，香輪爭道去如流。
正逢鈴閣多閒日，肯對花時負勝遊。
會得公心惜歡意，欲歸猶自儘遲留。
鴻雁最知時，未逃羅與網。
不能忘稻粱，千里安得往。
鳴蜩腹空虛，見喙因其響。
丹鳳穴九霄，虞人常夢想。
重湖複嶺去連延，氛靄消沈雪後天。
縹緲三山浮海上，參差群玉露峰巔。
使君宴集仍侵曉，遷客登臨欲判年。
灑落塵懷對清絕，向來身世兩翛然。
蓬萊高閣與天同，雪過欄干萬里空。
湖海乍驚銀漢落，乾坤都在玉壺中。
扁舟漾漾思乘月，病骨飄飄欲御風。
輒莫畫圖傳北闕，承明人更出江東。
淮海無林邱，曠澤千里平。
一渠閑防潴，物色故不清。
老僧喜穿築，北戶延朱甍。
簷楯斗杓落，簾幃河漢傾。
平湖杳無涯，湛湛春波生。
結纜嗟已晚，不見芙蓉城。
尚想紫芡盤，明珠出新烹。
平生有微尚，一舟聊寄行。
遇勝輒偃蹇，霜鬚刷澄明。
可待齒牙豁，歸歟謝浮榮。
川谷閟深阻，天時正莽蒼。
聊同不速客，來浴自然湯。
茂宰藹休政，道人棲凈坊。
怳如登十地，熱惱頓清凉。
昔同裴博士，酌酒俯庭柯。
晚岫潭潭碧，風池瑟瑟波。
蒼崖遺老沒，白首故人過。
轉眄成陳迹，勞生可奈何。
禪房幽構徑彎環，噪鵲鳴鳩盡日閑。
隠几冥濛超物表，畫圖彷彿見林間。
褰簾雲吐池中月，岸幘天橫竹外山。
秋興已闌成麗句，板輿時此慰慈顔。
青髮從遊各白袍，老來邂逅更陶陶。
尺書繼月傳雙鯉，相見何時詠百勞。
諫草十年聊閣筆，坐棠三郡不更刀。
靈崖濼水堪行樂，時事紛紛劇蝟毛。
文章異域有知音，鴨綠差池一醉吟。
穎士聲名動倭國，樂天辭筆過雞林。
節髦零落氈吞雪，辯舌縱橫印佩金。
奉使風流家世事，幾隨浪拍海東岑。
汨汨塵勞不自堪，駝裘鞭馬度晴嵐。
洞天窅窕清都邃，神水歊蒸翠釜涵。
列岫過霜仍晻曖，雙松迎臘正驂驔。
此心久已蒙師指，更許山中爲結庵。
側徑縈紆入杳冥，神鑱鬼鑿路巖扃。
天懸乳石嬰華蓋，壁隠莓苔矗翠屏。
九道寒江雲外白，一池陽井雪中青。
還同康樂登臨海，可共羊何筆不停。
真人昔未起，奔鹿駭四方。
連延天目山，兩乳百里長。
有地跨江海，無種生侯王。
中宵燎穹旻，列石表壇場。
朱旗大梁野，英氣吞八荒。
寥寥百年後，故物亦已亡。
所餘彼巉巖，峰巔屹相望。
主人承明老，星斗工文章。
築亭紫霄上，坐客蒼株旁。
攀雲弄明月，曉星生扶桑。
禹山隔波濤，簡書永埋藏。
願逢希夷使，水土還故常。
蕭蕭獄曹掾，有堂名范公。
歲月益已久，父老傳清風。
維時狴牢下，枉直情畢通。
太守異趣舍，挺然不回從。
事事爭救之，粉屏記其終。
殆公三年歸，字滿無所容。
官小俸祿薄，家居率窮空。
賣馬以自給，徒行氣彌充。
後公在朝廷，搢紳伏其忠。
三黜坐正諫，流離成老翁。
我欲繪公像，置祠獄官中。
公名塞天壤，文字未易工。
不若揭以榜，因之曉愚蒙。
後來仰高山，相與傳無窮。
海風吹清秋，林葉颯已落。
山巔出高臺，隠隠在寥廓。
賓從果幽期，層軒瞰郊郭。
鳴騶應崖谷，籃輿轉林薄。
茲地已荒凉，茲人故冥寞。
文識都未磨，山川恍如昨。
畫屏見群峰，濃淡正參錯。
烟雲下卷舒，欻若搴翠幕。
蓮開碧扶疏，眉修清綽約。
長松不知年，拔起立旁礴。
群龍上空虛，奮怒爭拏攫。
叢篁與延蔓，斤斧聊疏削。
深或翳蟲蛇，暮唯栖鳥雀。
兩楠最瀟灑，前軒宜所託。
枝幹晚青青，幾冒風霜惡。
更憐山下人，偏得山中樂。
種田灌山谿，却老斸山藥。
榮辱祇偶然，人生似蒲博。
蹉跎繆軒冕，志尚本丘壑。
欲學山前翁，收身及耕鑿。
鬢毛黑漆面如丹，曾待親輿作長官。
天祿讎書身長大，江都入夢涕漣瀾。
窗中山色經秋瘦，枕底溪聲入夜寒。
三十六峰應好在，何年更得上樓看。
千里暮山橫紫翠，一鈎新月破黄昏。
兒童竊食不知禁，格磔山禽滿院飛。
詩題：寄墨首句：徂徠無老松。
萬壑千巖滿數楹，當中秦望翠開屏。
朝遊簫吹聞仙樂，夜散燈光墮列星。
聊寄蘧廬消白日，何須扁舸到滄溟。
飄然賦此得真意，直欲乘空御鶴翎。
飄飄清骨倦黄扉，想見蓬萊出一麾。
流壑秀巖饒勝賞，過家上塚喜頻歸。
如淮公釀年來富，鬬虎巨螯秋正肥。
張翰思鱸方鼓頷，都門將別欲東飛。
踏暑夏日長，履霜冬日短。
乞詩賁新堂，經年不辭緩。
虛室莓苔青，客衣塵土滿。
自矜非俗求，容色長衎衎。
盈篋寶珠璣，東歸春正暖。
靜照名已傳，主人宜亦反。
五紀寥寥舊典章，一朝清蹕下膠庠。
旗常日月隨天轉，文武衣冠列宿行。
拜老徒煩嗟漢室，談經戒逸慕周王。
已叨法從陪臨幸，賡詠虞廷喜載颺。
雨中林學士，柏下顧將軍。
鸞臺給事領東藩，畫鼓朱旗下浚川。
夕拜暫辭青瑣闥，晝行爭看錦衣船。
高才治郡廷中服，秀句驚人海內傳。
越國湖山應動色，烟嵐迎馬待新篇。
樂人都用教坊家，席上羣公換口誇。
內裏宣來蕉葉盞，御前賜出縷金花。
坐上纔初佳句傳，中官寫得便聞天。
聖人含笑搜尋了，依韵當時賜和篇。
西苑重排餞會時，新篇御製降彤墀。
明朝上巳無公事，赴宴臣僚總進詩。
曉色光華去玉京，畫船新指會稽行。
地嚴瑣闥通班貴，道出吳門過里榮。
亭惹春雲蘭渚靜，波涵秋月鑑湖清。
吏師詩匠高當世，卧鎮何妨詠太平。
山亭十里見纖微，暫出紅塵已息機。
次第一行寒雁去，淺深千片亂霞飛。
青山不斷何年有，流水無窮底處歸。
自古興亡安足問，世間人事轉頭非。
在昔皇祐，蠻黨交構。
聚爲伏梟，起爲攫獸。
出人不意，其鋒甚銳。
州無敵兵，城無守備。
所在奔亡，賊勢益張。
橫身扞蔽，爰有晉康。
羸兵數百，摧堅沮敵。
殊死血戰，氣吞逆賊。
按劍一呼，眥裂吻拆。
凶焰方熾，公方虎視。
人方憂死，飽食鼾睡。
勇如項籍，哀歌惻惻，爲虞姬泣。
康州不然，忘其妻息。
猛如敖曹，强梁粗豪，伏藏於橋。
康州不然，坐叱凶妖。
李陵壯夫，終降匈奴，老母何辜。
顔魯雖賢，所守不堅，大節不全。
奇哉康州，其勇絕類。
以義配勇，其本在內。
不動如山，不傾如地。
何物可摇，何兵可制。
如令不死，社稷所恃。
如令復生，可備宿衛。
佩刀驂乘，勢戟殿陛。
用之朝廷，朝廷之綱。
使當一面，勝於金湯。
無疆無界，人迹鬼方。
知有斯人，中國之光。
若斯人者，决不徇利。
肝膽可瀝，頭璧可碎。
生乎由是，死乎由是。
生亦可貴，死亦可貴。
死而有子，時方三歲。
死中得活，此乃天意。
使世其家，世爲忠義。
子子孫孫，永不失墜。
我爲此詩，激勵萬世。
元豐之元歲戊午，斗柄斜指西南維。
月行赤道日南陸，營丘分野星虛危。
昨夕既望復今夕，盛若不損盈不虧。
安知變起在頃刻，突如有物侵其肌。
其始色變甚蒼黄，須臾赤黑相合離。
良久烟焰極薰燎，一團白玉燒爲灰。
黄琮蒼璧不可辨，枯株死兔將安歸。
孰烏其吻吞巨皿，孰丹其汗流墨池。
如食非食始爲薄，有物無物不可知。
蝦蟆何物敢張口，麒麟何故敢爭鬬。
是何星曜敢侵犯，自是其形不可久。
君不見對月數眉毛，須臾引臂不見手。
嗟吁天上之神物，乃有如此事。
所蔽至甚不可解，凶而家室亡而身。
不然借使幸而免，後世譏笑遭惡名。
君不見漢朝賈生文有餘，其心大勇其才疏。
當時如必用其術，紛紛不免危其軀。
鼂錯堂堂蔽於刻，公孫規規蔽於諛。
谷永之才蔽權勢，有若鷹犬供指呼。
霍光雖賢亦有蔽，何不早去顯與馮子都。
劉歆致位爲國師，豈若揚雄久以爲大夫。
蔽於太高李膺輩，蔽於已甚陳蕃徒。
竇武不斷蔽可痛，柬之不忍蔽可吁。
王允所蔽在無權，荀彧所蔽不早圖。
蕭瑀之蔽入於佞，王衍之蔽失之虛。
牛李雖奇蔽朋黨，機雲雖俊蔽附趨。
王導蔽怨殺周顗，遂良蔽誣殺劉洎。
崔浩蔽强殺其身，所蔽若此甚可畏。
我愛安世真朴忠，匿名遠世歸至公。
有私見求堅不許，以私求謝絕不通。
諸葛武侯爲將相，心迹皎然無所枉。
有罪至親而必誅，有功雖讎而必賞。
謝安知婿王國寶，不以身蔽能辨早。
人心自是說而服，不顧四肢與肝腦。
苻堅之師號百萬，一戰而北若摧槁。
我吟此篇不足錄，却憶唐衢忠義哭。
古人今人何擇焉，大抵人心蔽多慾。
月之所蔽惟須臾，須臾蔽去明如初。
人之所蔽何太甚，至於終身不悟不可除。
月乎月乎，明哉明哉。
善去其蔽，何速之如。
君子法之，所以改過。
賢者法之，所以知非。
勇决之徒，所以奮發。
感慨之徒，所以噓欷。
我雖老且病，齪齪無所爲。
猶能對月吟歌詩，安得慷慨之士如桓伊，把笛爲予吹。
萬物皆有性，順其性爲大。
順之則無變，反之則有害。
禹之治河也，浚川而掘地。
水行乎地中，其性安而遂。
因地爲之防，猶恐不足制。
故附之山足，使循山而行。
山不可必得，或原阜丘陵。
水行乎兩間，既固而既寧。
及將近下流，山遠而地平。
渠裂爲二道，河分爲九形。
雖暴不得怒，雖盛不得盈。
所以順而制，歸之於滄溟。
後代蒙其業，歷世六七十。
凡千有餘年，而無所决溢。
國君與世主，豈皆盡有德。
蓋繇河未徙，一皆循禹迹。
河道既一徙，下涉乎戰國。
水行平地上，迺堤防堙塞。
其時兩堤間，實容五十里。
水既有游息，堤無所嚙毀。
後世迫而壞，河役始煩促。
伐盡魏國薪，下盡淇園竹。
羣官皆負薪，天子自臨督。
其牲用白馬，其璧用白玉。
歌辭劇辛酸，姑不至號哭。
瓠子口雖塞，宣房宮雖築。
其後復北决，分爲屯氏河。
遂不復堤塞，塞亦無如何。
兩河既分流，害少而利多。
久之屯氏絕，遂獨任一渠。
凡再决再塞，用延世之徒。
有天時人事，可圖不可圖。
有幸與不幸，數說不可誣。
其後復大决，大壞其田廬。
灌三十一縣，言事者紛如。
將欲塞之耶，凡役百萬夫。
費累百巨萬，亦未知何如。
如此是重困，是重民歎吁。
言事者不已，亦不復塞諸。
李尋解光輩，其言不至迂。
遂任水所之，渠道自割除。
當時募水工，無一人應書。
學雖有專攻，術亦有窮歟。
諸所說河者，桓譚實主之。
但聚而爲書，實無以處之。
班孟堅作志，亦無所出取。
事有甚難者，雖知無所補。
今之爲河堤，與漢無甚殊。
遠者無數里，近無百步餘。
兩堤束其勢，如縛吞舟魚。
適足激其怒，使之逃囚拘。
又水性隠伏，有容而必居。
浸淫而灌注，日往而月徂。
埽材有腐敗，土壤有浮虛。
水進而不止，正如人病軀。
病已在骨髓，醫方治皮膚。
下不漏足脛，上突爲背疽。
或水如雷聲，或埽如人喘。
或决如山傾，或去如席卷。
如蛟龍引陣，如虎豹逃圈。
如地戶開闢，如誰何生變。
如神物主之，不可得而辨。
嗟乎有如此，堤防豈能禁。
蓋緣平地上，失水之本性。
而又無二渠，分九河所任。
以九合爲一，所以如此甚。
今之爲邑居，多在古堤內。
以諸埽準之，高於屋數倍。
以水面準之，亦高數尺外。
諸埽正如城，而土有輕脆。
民正如魚鼈，處破湟畎澮。
被溺者常事，不溺者幸大。
又河水重濁，澱淤日以積。
又夏秋霖雨，諸水湊以入。
故有必决勢，不决者蓋鮮。
或决彼决此，或决近决遠。
或决不可塞，或塞而復决。
或决於旦暮，或决於歲月。
或新埽苟完，或舊埽潰裂。
譬如千萬鈞，用一繩持挈。
必有時而敗，必有處而絕。
而自决大吳，凡害幾郡縣。
河既北浸邊，諸塘皆受患。
亡胡與逸馬，熟爲之隔限。
今雖甚盛時，亦防不虞變。
所以議論者，復故道爲便。
故道雖已高，可復亦可爲。
但恐既復後，其變不可知。
我兵學雖陋，公兵學雖奇。
我說兵之難，公亦莫我違。
河事異於兵，其難堪噓欷。
智有不可及，力有不可施。
汲黯非不偉，所塞輒復隳。
王遵無奈何，誓死而執圭。
若與唐衢說，號哭垂涕洟。
未說穿故道，未說治故堤。
且說塞河口，所費不可推。
諸所調發者，委積與山齊。
卷埽者如雲，進埽者如飛。
下埽名入川，其勢憂流移。
上埽名爭高，少動即勢危。
萬人梯急赴，兩大鼓急椎。
作號聲號令，用轉光指麾。
其救護危急，爭須臾毫釐。
又聞被災郡，數路方薦饑。
官私無畜聚，民力俱困疲。
朝廷謀已勞，兩宮食不怡。
生民仰首望，使者忘寢饑。
爲之柰何乎，勿計速與遲。
事雖有堅定，議論在所持。
如一身數疾，必以先後醫。
假如移所費，用以業貧民。
償其所亡失，救其所苦辛。
或貸其田租，或享其終身。
獨孤有常餼，使同室相親。
露屍與暴骸，收斂歸諸墳。
精選强明吏，處之使平均。
鄉官與胥徒，欺者以重論。
如此庶幾乎，可無愁怨人。
下酬更生望，上慰再造仁。
然而論議者，至今猶紛紛。
或復其故道，或因其自然。
公如决於一，勿使衆議牽。
在己者有義，在命者以天。
而况行職分，而况本誠忱。
聖朝無不察，知子之赤心。
嗟余何爲者，草莽且賤微。
與公本無素，一見即弗遺。
以伯兄處我，以古人相期。
小設猶致說，大事寧無辭。
年且六十一，未作溝中屍。
常恐公禮義，如投諸汙泥。
豈欲爲迂闊，不得已爲詩。
瀝吾之肝膽，但恐同兒嬉。
又恐誤公事，公千萬慎思。
如將從近功，即深圖便宜。
如必謀久利，唯古人是希。
是詢而是度，是訪而是咨。
或博物君子，或宿儒老師。
或濱河野叟，或市井年耆。
或愚直夫婦，所言無蔽欺。
或老胥退兵，耳聞而目窺。
或世爲水學，可與講是非。
或博募水工，按地形高卑。
從便道穿渠，稍引河勢披。
海既爲大壑，汴既分一支。
如關竅疏通，臟腑病可治。
此說如何哉，但恐出於狂。
如何完障塞，如何復諸塘。
觀變而待時，亦恐謀不臧。
爲復有說者，且須嚴邊防。
如魏尚守邊，見稱於馮唐。
如祭彤久任，使匈奴伏藏。
以車制衝突，如衛青武剛。
多置强弩手，如李廣大黄。
選募如馬隆，練卒如高王。
如漢置奔命，使我軍勢張。
短兵斫馬脛，衝車亂其行。
賞不以首級，所以嚴部分。
大陷刀如牆，可以堅吾陣。
羊叔子以德，郭子儀以信。
光弼戰河陽，揮旗令直進。
其時諸軍勢，如决水千仞。
楊素不用車，可汗下馬拜。
僅以其身免，號哭而大敗。
將帥在方略，勝却百萬兵。
安邊在良將，勝却築長城。
願子治水功，有以酬明時。
便領鐵林兵，盡衣犀牛皮。
連營環繡帽，大纛隨牙旗。
分金賜勇敢，藏書付偏裨。
先聲義信遠，下令霜風馳。
出塞有豐草，近關無馬蹄。
穹廬大漠外，別部黑山西。
伐謀爲上策，何用長纓羈。
本朝正明盛，以德服外夷。
使來不受獻，南越回山梯。
西閉玉門關，東却高句麗。
四夷無一事，各安巢穴棲。
名將更無功，優詔勒鼎彝。
師旋作鼓吹，軍容除虎貔。
銀璫致郊勞，翰林嚴鏁扉。
除書紙用麻，省吏身著緋。
公方有所念，山足江之湄。
無心入黄閣，有表辭赤墀。
乞得老來身，浩歌還會稽。
白雲與綠波，無所不可之。
春風桃花塢，秋色黄菊籬。
茶籃與酒榼，壺矢兼琴棋。
烹雞炊黍飯，可倩龐公妻。
豈無會稽老，雪夜同泛溪。
亦有二三子，棹歌相追隨。
散盡橐中金，留得身上衣。
有宅是官借，無田可扶犁。
閑吟題寺觀，長嘯入雲霓。
公得我詩後，一夢須先歸。
噫嘻欷奇哉，自開闢以來，不知幾千萬餘年。
至於開元間，忽生李詩仙。
是時五星中，一星不在天。
不知何物爲形容，何物爲心胸。
何物爲五臟，何物爲喉嚨，開口動舌生雲風。
當時大醉騎遊龍，開口向天吞玉虹。
玉虹不死蟠胸中，然後吐出光焰萬丈凌虛空。
蓋自有詩人以來，我未嘗見大澤深山。
雪霜冰霰，晨霞夕霏。
萬化千變，雷轟電掣。
花葩玉潔，青天白雲，秋江曉月。
有如此之人，有如此之詩。
屈生何悴，宋玉何悲。
賈生何戚，相如何疲。
人生胡用自縲絏，當須犖犖不可羈。
乃知公是真英物，萬疊秋山聳清骨。
當時杜甫亦能詩，恰如老驥追霜鶻。
戴烏紗，著宮錦，不是高歌即酣飲。
飲時獨對月明中，醉來還抱清風寢。
嗟君逸氣何飄飄，枉教謫下青雲霄。
大抵人生有用有不用，豈可戚戚反效兒女曹。
採蟠桃於海上，尋紫芝於山腰。
吞漢武之金莖沆瀣，吹弄玉之秦樓鳳簫。
蜀之有眉，有山有江。
江大而浚，山形甚龐。
是生程公，爲國重器。
可處大任，可决大事。
凡有措置，凡有施設。
堅不可摇，牢不可拔。
所以蜀人，號爲鐵塔。
維公有子，爲山陽守。
所性所養，質直真厚。
維其質直，不浮不苟。
不生巧心，不爲利口。
維其真厚，不矯不激。
體無邪氣，面無邪色。
視其氣貌，察其動靜。
可知所養，可知所性。
可知其德，可知其政。
質直真厚，故不生事。
不爲小數，不任小智。
以恕輔法，因法行恕。
不煩不苛，不暴不怒。
遂使斯民，如行大路。
無險可虞，無傷可慮。
肌膚以完，手足可措。
姦凶以衰，盜賊亦沮。
父母妻子，邑居田廬。
各安其故，各保其居。
爲政如此，民是以和。
是以可慕，是以可歌。
不能歌者，太守之量。
可歌可傳，可法可尚。
可以容衆，可以任重。
無適不可，惟上所用。
有人頗似長沙傅，得官亦望長沙去。
去時好賦楚江謠，還使風騷滿江路。
便須酌酒弔三閭，正是忠魂冤憤處。
縣令如今未去時，蘭亭故事猶可爲。
莫惜千筒萬筒往，諸君方壯我已疲。
登科學究文章豪，數奇老將詩能高。
長沙縣令號才吏，方將睥睨謝與曹。
凉風即是八九月，紅萸黄菊花將發。
正是詩家得意時，莫學古人悲莫節。
東南美者有吳姬，紅襦繡袂無所施。
把酒一卮輕皓腕，得詩一句勝蛾眉。
山夫野叟只如此，諸君達者應相嗤。
有酒且慢飲，有歌且慢謳。
共君說懷抱，未語先搔頭。
良久欲說說不得，胸中有物如山丘。
君不聞東家女子花見羞，十六未嫁便悲憂。
牆頭樓上到日晚，馬驟車奔如水流。
西家亦有閨中女，月璧龍珠求未許。
有心自比蟠桃花，無言竊笑陽臺雨。
謝鯤便是妾家鄰，敗唇折齒猶相語。
何况五陵輕俠兒，拋金擲玉教人非。
一夫奔處千夫馳，不論榮辱與刺譏。
羶中之蟻醯中雞，攫金逐獸兩眼迷。
主人下馬客已齊，拜起俯仰容正卑。
有如六月賣蒲葵，唯恐不售霜風凄。
言至於此良可悲，所以慷慨見於詩。
誰能起舞誰能歌，甕中有物如秋波。
古來多少無奈何，要須一醉都銷磨。
茫茫人間歧路多，不如海水通天河。
義高德厚賢在躬，進榮退美光初終。
越有神明相元功，疾憂之外康寧中。
乃眷乃顧爰徂東，徒御雖寡人望雄。
其高可仰厚可宗，茲行允美江淮風。
父老相呼告兒童，三朝無事繄厥忠。
公謀公惠世所蒙，肆安於賈田安農。
溫衣蔽體食飽胸，小攘大竊消姦凶。
州牢縣獄囚多空，歡心和氣成年豐。
汝曹雖騃念所從，汝心汝貌加愛恭。
薪蒸勿采米勿舂，亟歌屢舞馳省公。
有人昔與公車逢，汝陰潁尾洛與嵩。
山有迹兮水有蹤，水之鶴兮山之松。
一朝賜號逍遥翁，馬資僕費官與供。
汝曹努力吾老癃，公若再來勤築宮。
熙寧察院一開口，誰人膽落御史手。
其時面堅黑髭鬚，力欲回天氣衝斗。
一從蹭蹬作外官，所居不苟心迹安。
剛不可回堅不變，頭如霜雪心如丹。
所以論者悅而服，所養有義其質端。
東西南北二十載，一朝有敕却召還。
皂囊封上曉班肅，繡衣步入秋霜寒。
義有所徇乞得身，白日降下天上人。
黄金龍節青囊印，赤帷熊乘朱斑輪。
以其餘才修職分，以其餘力娛精神。
望淮樓上對秋色，玉女花前泣晚春。
時時共帳過南郭，來就陶潜漉酒巾。
與人論事不必合，直無所苟氣色真。
持此以往無不可，古人所以爲正臣。
淮南一路事如草，嘉苗惡莠俱分了。
中心皎皎如斯乎，外計區區何足道。
兩宮日月方齊明，羣公戮力營太平。
公議急須招俊老，清風先已過南京。
帝子非無賢，孰有恭王者。
脫身辭漢儲，一芥視天下。
勇故不失義，智故不失幾。
身既脫諸險，德亦潜其輝。
羣姦非無目，渾渾無罅窺。
陰謀不得奮，佞舌不得施。
以此終其身，萬世不可非。
初王受漢封，奉詔實都魯。
如何千載後，廟貌在東楚。
豈非王之賜，生嘗及茲土。
所以淮上人，世世作神宇。
然而鬼神道，不可接形聲。
所感唯以德，所通唯以誠。
去年冬不雪，江淮非一城。
人心誰無戚，蔡守最不寧。
守乃款王祠，俯伏祈於廷。
其日臘且盡，其夕大雪零。
前驅方入郭，後乘猶在坰。
田者歡於野，途者歡於行。
如饑哺斯食，如疾醫斯平。
驕陽遁無迹，和氣來有形。
因知王之心，雖歿不變更。
好誠而樂義，凜凜如平生。
一禱輒已應，爲賜良不輕。
侯拜神之貺，民歌侯之明。
莫飲吳江水，胸中恐有波濤起。
莫食湘江魚，令人冤憤成悲呼。
湘江之竹可爲箭，吳江之水好淬劍。
箭射讒夫心，劍斫讒夫面。
讒夫心雖破，胸中膽猶大。
讒夫面雖破，口中舌猶在。
生能人爲患，死能爲鬼害。
患兮害兮將奈何，兩卮薄酒一長歌。
灑向風烟付水波，遣弔胥山共汨羅。
春皇自厭花多紅，欲得花顔如玉容。
春皇青女深相得，先教斂與秋霜色。
乃有雪月供光，星榆獻白，艑量銀漢琉璃濕。
人閒美玉搗作灰，荆山崑山鬼神泣。
天上有人名玉女，投壺之外能爲素。
姑射神人解種花，先須此物爲根芽。
天罅地竅掬精粹，蟾身驪頷偷光華。
其時正是天地交，二氣上下陰陽調。
此花孕育得其正，其閒邪氣無纖毫。
所以其色爲正色，出乎其類拔乎萃。
一如君子有諸內，粹然其色見於外。
三月將盡四月前，百花開盡春蕭然。
揚州日暖花開未，春香不動花房閉。
仙掌秋高玉露濃，蛟人泣下珠璣碎。
黄鸝本是花中客，啼盡好聲求不得。
春皇費盡養花心，春風使盡開花力。
春歸鶑去花始開，誰人放出深閨來。
唐家天子太平時，太真浴罷華清池。
紅裳繡袂厭君眼，更作地仙披羽衣。
麻姑睡起蓬萊島，風吹玉面秋天曉。
洛川女子能長生，水中肌骨成瑶瓊。
褒姒不見諸侯兵，盡日不笑如無情。
宋玉移家安在哉，東鄰不畫臙脂腮。
卓文君去成都速，錦衣金翠慵裝束。
吹簫客貌果何如，見說其人名弄玉。
若比此花俱不足，淫妖怪艷文之累。
一如婦人有賢德，不爲邪色辭正色。
孀居之女能自持，終身唯著大練衣。
又如正色立朝者，不以柔媚爲奸欺。
以此論之乃可重，人之不正將胡爲。
論德乃是花之傑，論色乃是花之絕。
洛陽花名古云好，看花須向揚州道。
君不見去年花下吹黑風，霹靂閃電搜玉龍。
此時半夜花光中，不覺屈曲蟠長虹。
又不聞天上琳琅樹，種在煙霞最深處。
白雲枝葉白玉英，此花莫是琳琅精。
此花愛圓不愛缺，一樹花開似明月。
襄王半夜指爲雲，謝女黄昏吟作雪。
杏花俗艷梨花粗，柳花細碎梅花疏。
桃花不正其容冶，牡丹不謹其體舒。
如此之類無足奇，此花之外更有誰。
世非紅紫不入眼，此花何用求人知。
詩人自與花相期，長告年年乞一枝。
黄河南畔伊川北，姚家宅是真花窟。
古來多少豪奢兒，埋却千鶑萬鶑骨。
中央精粹得之多，西方秀氣來相和。
天與明光常借日，水宮暗脈正通河。
春風如酒半酣時，誰教穀雨報花期。
司馬坂前嬌半啟，洛陽城內人俱知。
姚家門巷車馬填，牆頭牆下人差肩。
花上紅綃都蔽日，花傍翠幕恰如烟。
玉面兒來爭供帳，錦袍郎去鬬拋錢。
無人不說姚花好，費却春功亦不少。
日長風暖綠梢低，坐上金仙困將倒。
麴塵餠劑和香檀，何以貯之承露槃。
爛錦脫來嫌太艷，鮮衣染就欲驂鸞。
君看此花肌肉豐，一尺餘高千萬重。
粧面深藏青步障，寶冠斜墮碧霞叢。
步摇好稱釵鳳凰，玉鐶犀佩珠鳴璫。
帝女何緣心好道，阿嬌安用金爲房。
紺窠累棲舒雁雛，沈烟噴出狻猊爐。
一種養成餘意態，千花瘦盡春肌膚。
峨峨一器欹且傾，覆杯難辨鍾與觥。
染以鮫綃求正色，叩之玉挺希宮聲。
魏家紅共牛家碧，迭霸花中聳高格。
如今俛首甘下風，九十種中爲第一。
此花莫似武昭儀，出得宮來不畫眉。
情貌欲爲狐媚態，衣裳却是比丘尼。
楊妃本是傾國身，脫却紅襦號太真。
河水欲濡頭上髻，馬嵬猶著舊時裙。
物色一定猶可疑，人心多變宜難知。
容易莫評真與欺，貌或如是心或非。
君不見老莊有深意，萬物之中最防僞。
東海有物天下雄，萬靈戮力生奇松。
天精地粹萃其下，滄溟百道來相通。
一根直去穿九泉，一根斜插鯨魚淵。
遠者壓折巨鼇背，近者倒纏山根偏。
小枝可就千鈞弓，大枝可挂萬斛鍾。
唯有老幹苦難狀，呂光營外堆玄龍。
身披北帝雄犀甲，虎賁連臂圍不匝。
無計都將大地遮，有心盡把浮雲刷。
樛枝入地旋復上，怪怪奇奇非一狀。
谷陵相變任古今，土木兩行專王相。
列幟空遺渭川壘，犒師留得楊隋帳。
玄駒來撼亭亭蓋，淥魚飛入蒼蒼浪。
最是半霄風雨聲，山妖走盡川魅驚。
十萬爭揮鐵槊騎，百千齊闞黑旗兵。
有時海面波濤小，一部仙韶下蓬島。
殘聲逐水散鳴琴，遺響穿雲聚啼鳥。
混沌死來凡幾朝，清氣濁氣痕未消。
獨葉聳來新蓋鳳，雙柯合處舊藏蛟。
其本既異其事殊，德若有容材有餘。
大鵬斥鷃皆可居，相忘有似江湖魚。
美哉此木真不凡，能以智免斧斤閒。
過盡工師無所用，莊周應作不材看。
大松大松如此奇，方輿圓蓋不可知。
陰陽山海氣合離，不然神物相護持。
孔雀團花翡翠鈿，青皇拋盡買花錢。
淥魚飛膽大如拳，琉璃瓦墜紫微天。
湘妃曲譜誰可傳，彩毫不動斜卷牋。
我家食客常三千，盃槃一樣青瑶圓。
麻姑下來尋水仙，不見波瀾只見烟。
昨夜秋風吹洞房，起來先著碧霞裳。
半含笑面齊鬬粧，家家院落紺爲牆。
不道採花人在傍，貪看飛來白紵郎。
亦有美人貞且良，獨在碧綃幃下藏。
獨樹已難有，雙株豈易培。
東風三月後，濃艷一時開。
種是鴛鴦骨，根非玳瑁胎。
英英萬千數，滴滴四三枚。
恐淡添猩血，矜香棄麝煤。
鮫綃翡翠眼，寶鈿珊瑚杯。
絳節朝真去，丹砂駐貌迴。
童粧兩株色，花格一仙才。
自得驂鸞侶，何煩跨鳳臺。
明珠留漢水，碧洞寄天台。
對舉霓裳步，高鋪繡被堆。
超如御烟霧，勢欲擺塵埃。
冶艷皆泥滓，卑枝亦草萊。
好臨湘水照，莫近宋家栽。
漢殿昭陽寵，唐家學士才。
浴終蘭液濺，帖就茜羅裁。
惜粉輕勻面，偷霞試點顋。
急窺鸞鑑了，齊報玉人來。
不是沾紅雪，仍非汙落梅。
啼痕纔彷彿，佇立各徘徊。
真態有如此，深情安在哉。
歌闌都不語，舞困可堪推。
淡若疑相犯，烘然笑自媒。
畫眉郎忽誤，挾彈客應猜。
灑絳誰先戲，揮朱亦共陪。
差肩奉青帝，聯袂踏蒼苔。
好被金錢擲，宜兼玉箸催。
羅巾如可試，瑶枕謾爲灰。
供帳朝還暮，買春瓊與瑰。
一枝懷舊物，百醮費新醅。
目斷秦山遠，心分荆渚隈。
柔姿誰是偶，溫德汝爲魁。
綽綽閨房秀，匆匆風雨摧。
離歌連理曲，送酒合歡盃。
墜臉殷金谷，冤情怨馬嵬。
烟波水東去，歧路日西頹。
遺恨傳芳草，餘陰伴綠槐。
香魂如未散，相弔復相哀。
此花出在海州東，千濤萬浪圍山峰。
不知誰是栽花翁，花根屈曲蟠雙虹。
英英鬬繁葩葩豐，晨霞夕霞滴不供。
欻有神物射蛟龍，團團血濺摇春風。
超然花格非凡容，吳姬半嚲釵頭紅。
誰人移下海中山，神仙姊妹來人閒。
人閒無玉可消斑，歌姬舞態都且閑。
當時血淚亂瑶關，金槃洗面痕猶殷。
吹簫郎去先騎鸞，粧未成時情已闌。
漢臯臺下嬌蹣跚，曾解明珠瑶佩環。
無媒不嫁矜殊顔，自共美人香往還。
霓衣同步紺雲車，麻姑面上藏丹砂。
綠鬢已墜金釵斜，酒紅不著羅衫遮。
且教半笑含春華，但恐分飛成亂霞。
宜哉天下爲名花，連根都種名卿家。
溫溫容態孰可加，有如女德貞無邪。
共君醉倒插烏紗，從他羣兒笑啞啞。
揚花可與名玉妃，楚花可與名玉女。
天上瑶臺是本居，人在月宮合同處。
一點難容赤水霞，平生冷笑巫山雨。
此女持身色太嚴，玉璧如槃求不許。
國艷雖殊情太少，蛾眉不畫雙瞳瞭。
新就明河洗面來，更佩明珠踏瑶草。
不用朱鸞與紫霞，玉麒麟駕白雲車。
君看面上都無邪，更看身上都無瑕。
越王國女金可邀，卓王孫女琴可招。
更有秦王家弄玉，嫁人只被愛吹簫。
漫翁說盡清風好，猶能顧我邀吟藁。
吟時欲倚白雲飛，到時恐在紅塵表。
有如列子御風行，百骸齊奮雙瞳瞭。
借問清風何處來，玉水之心玉山杪。
曾經崑閬拂瑶花，亦度瀟湘過蓬島。
借問清風何處居，深寄碧蘆藏綠篠。
芭蕉徑舞鳳衣寒，薜荔牆翻龍甲老。
遺英墮籜無處尋，一徑十年未曾掃。
但恐春深花木稀，定知秋後冰霜早。
快心何羨楚王臺，披襟適得麻姑爪。
中山酒客飲輒醒，八斗司徒醉不倒。
簫聲易咽笛聲哀，客思難平物容愀。
君看簷前避暑巢，不是巖烏即沙鳥。
萬谷藏冰山氣來，千濤噴雪江聲遶。
借問此閒清奈何，况是中宵月華皎。
鷄鳴漏盡眠不成，披衣起看冰壺曉。
便乘枯木飲明河，仍御雙鳬入冥杳。
籐牀角簟無所施，綀布蒲葵價彌小。
有客俄如夢覺時，竊笑夢中何擾擾。
中心無累清則明，蔽者常稀欲者少。
兒啼女笑坐可忘，獸鬬禽嬉悟俱了。
毀譽一過遺如空，富貴浮雲視彌藐。
古人凜凜良可思，世俗紛紛何足道。
嘗聞外物可娛中，所以詩人取萱草。
誰何乘興爲此行，坐擺塵埃出汙潦。
賈生可與忘悲憂，楚屈猶將醒懷抱。
區區何用作離騷，弄琴聽我清風操。
閑花落盡春無有，脚踏青紅望淮走。
到淮適值晚潮來，滿淮鼓吹風波吼。
傳聲急喚釣魚船，船未到時洗雙手。
買得船中雙白魚，便訪村前五青柳。
旋烹野茗問村醪，五柳陰中坐良久。
此行大略類陶潜，但乏黄花白衣酒。
操舟人去一點鷗，帆入雲開何處收。
孤鷗浴處依淺灘，修竿放餌投深流。
豈無野婦荷而汲，亦有老翁行且謳。
君看此景直幾錢，此時正是夕陽天。
便教金印大如斗，何似魚庵共釣船。
有人問君莫要說，懷中取出吟翁篇。
怪怪不可狀，誰云仞五千。
直侵黄道穿，高傍白榆篇。
秀氣環秦甸，濃嵐滴渭川。
掌高長托日，漢狹半含巔。
夜響金丹杵，秋香玉井蓮。
排虛摧勁翮，橫銳决浮烟。
隠豹文章異，孤松節操堅。
渴虹麤飲澗，饑虎瘦吞泉。
磴道奇花合，杉株古蔓纏。
羣材皆挺特，餘壤可陶甄。
義獸期臻萃，妖狐困墜顛。
二關資控扼，萬里却腥羶。
真勢南衝斗，雄姿北闞燕。
波濤清大海，風雨到窮邊。
鎮壓地常靜，磨礱天更圓。
他山皆俯視，何物可齊肩。
我是蓬萊山上客，爲管春風歸不得。
今年更是春來遲，江南未寄梅花枝。
探春童子青霞衣，時時去上青雲梯。
春風消息苦不遠，瑶臺瑶水冰霜淺。
蟠桃花在海東邊，此花不煩春一點。
東風日夜來人間，到時先催草根輭。
大都紅紫心先動，小桃先覺枝頭重。
更有纖纖楊柳枝，路傍先得行人弄。
詩翁自愛蟠桃花，鸞鶴不在無雲車。
城南夜半無酒家，和冰和雪吞月華。
有客笑中携劍去，偷得銀瓶與肥羜。
詩公兩眼看浮雲，爲管春風不回顧。
山陽有客似相如，身著儒衣當酒壚。
塵埃市井不到處，烟霞往往生衣裾。
一竿橫掛數幅帛，題云酒味如醍醐。
三月高樓滿春色，椒漿瓊液盈金壺。
盤羅江筍烹淮魚，櫻實赤玉梅紺膚。
彈絲敲金半空裏，醉揮玉爵撞珊瑚。
憑闌直下是烟火，坐上清風凌太虛。
夜深正然紅蠟燭，羅幕遮風留客宿。
是人俱愛何家樓，自是何君德如玉。
君不見淮之水，春風吹，春雨洗。
青薰衣，綠染指。
漁不來，鷗不起。
瀲瀲灧灧天盡頭，只見孤帆不見舟。
斜陽欲落未落處，盡是人間今古愁。
今古愁兮將奈何，莫使騷人聞棹歌。
我曹自是浩歌客，笑聲酒面春風和。
垓下將軍夜枕戈，半夜忽然聞楚歌。
詞酸調苦不可聽，拔山力盡無如何。
將軍夜起帳中舞，八百兒郎淚如雨。
此時上馬復何言，虞兮虞兮奈何汝。
妾向道，向道將軍施恩義，將軍一心靳財利。
妾向道，向道將軍莫要爲人患，坑却降兵二十萬。
懷王子嬰皆被誅，天地神人咸憤怨。
妾向道，向道將軍莫如任賢能，却信姦言疑范增。
當時若用范增者，將軍早已安天下。
天下成敗在一人，將軍左右多姦臣。
受却漢王金四萬，賣却君身與妾身。
妾向道，向道將軍不肯聽，將軍雖把漢王輕。
漢王聰明有大度，天下英雄能駕御。
將軍唯恃力拔山，到此悲歌猶不悟。
將軍不悟兮空悲歌，將軍雖悟兮其奈何。
賤妾須臾爲君死，將軍努力渡江波。
白雲先生面如鐵，一片良心似明月。
腹中和氣如春陽，齒下清風欲爲雪。
羣兒走馬正讙讙，先生高躅方尋山。
嵩山泰山俱有約，先訪王喬後陳摶。
浮丘嚴駕欲迎子，玉女整衣開瑶關。
山中自是逍遥家，手磨紅蕊生龍霞。
鼎中氣焰成何物，不煉黄金煉丹砂。
明月一聲何處嘯，但覺半夜鸞鳳叫。
猿不敢號虎不鳴，一夜清風生萬竅。
此路高深易迷錯，只見先生一雙脚。
山中不似俗人家，有客但尋猿與鶴。
西峰猶有秦宮女，身上亂毛如鳥羽。
秦時人事不忍聞，若見斯人莫與語。
先生何以遺時人，先生有語醇乎醇。
莫分巧拙與强弱，莫將外物成天真。
豈不見北邙山下狐狸窟，掘出枯骸與陳骨。
其閒豈無鄉原人，其閒豈無强梁物。
强梁物，鄉原人，當時爾等空紛紛。
後來之事竟何如，不及癡兒醉夢之浮雲。
洞裏桃花開早春，洞中酒熟宴真人。
紅蕊紫芝俱在手，本家猿鶴亦隨身。
採拾飣餖隨所有，物無不義即是真。
何須謝傅山東妓，却用陶潜漉酒巾。
漉酒復漉酒，何必金印大如斗。
一瓢復一瓢，莫辨人間淳與澆。
時情大抵惡貧賤，此閒却是青雲霄。
君不見古人自謂爲賢豪，或入於佞或以驕。
但言富貴我所欲，一身不保領與腰。
孔光屈身事董賢，谷永陰與王鳳交。
賈謐之黨遍天下，望塵拜者尤爲妖。
須臾苟得快所欲，終以血肉污斧刀。
假令當日幸而免，後世譏笑安能逃。
豈如孫登但長嘯，眼看時事如鴻毛。
嵇康阮籍不與語，何况紛紛兒女曹。
我向桃花下，立飲一盃酒。
盃酒先濡鬚，花香隨入口。
花爲酒家媼，春作詩翁友。
此時酒量開，酒量添一斗。
君看陌上春，令人笑拍手。
半青籬畔草，半綠畦中韭。
閑烏下牛背，奔豚穿狗竇。
潜身貓相雀，引喙禽呼偶。
包麻鄰乞火，穿桑兒餉糗。
物類雖各殊，所樂亦同有。
誰知花下情，猶能憶楊柳。
中心卒無累，外物任相揉。
余方寓之樂，自號閒人叟。
今年是處春風早，江南地煖春更好。
春風先把江山掃，次入梅花後芳草。
芳草春深更有情，直共江山到洞庭。
落花流水從武陵，湖中有山春更青。
日欲落時一點明，少年莫上岳陽城。
吁嗟人兮，人生凡幾何。
汝胡不思兮，故爲擾擾而紛紛。
人生如一夢兮，萬事如浮雲。
汝胡不思兮，胡不爲直道兮。
胡爲薄物細故兮，疲精而勞神。
汝之所得兮，余以爲失兮。
汝之所失兮，余以爲得兮。
汝胡不思兮，胡不爲義而爲仁。
仁義之道如大路兮，人皆可以行兮，汝反以爲艱兮。
汝胡不思兮，胡爲失性而離真。
禍既自召兮，福亦自棄兮。
汝胡不思兮，胡爲乎災及其身。
善惡之報各以其類至兮，汝胡不思兮，胡不觀乎古之人與今之人。
嗟予言不可忽兮，汝胡不思兮。
汝其書諸紳，吁嗟人兮。
九月九日兮，登高何爲。
古有此語兮，吾未暇論其是非。
菊花黄兮茱萸紫，二花此時還鬬開。
花滿握兮酒滿盃，人人欲上高樓臺。
我與世人雖異好，此時亦難平襟懷。
因思雕蟲篆刻事，此文乃是儒之災。
如今此災亦可避，不辭萬里登崔嵬。
其如此物避不得，但恐積蠹傷良才。
是以天下美璞少，甚於矛戟戕瓊瑰。
縱有美璞直萬鎰，埋之塵土何由來。
聖朝有意去災害，願將此物爲渠魁。
酷賊姦讎既已除，銜冤抱恥正號呼。
當時但痛君非命，今日方知妾累夫。
捨義取生真鄙事，殺身沈子乃良圖。
幾年污辱無由雪，長使清淮滌此軀。
淮陰婦人何决烈，貌好如花心似鐵。
殺身沈子須臾閒，身雖已死名不滅。
海水猶可泛，君身不可犯。
淮水猶可潴，君名不可汙。
鸞鳳猶可馴，冰霜猶可親。
不是雲閒月，即是月邊雲。
翰林主人其姓蘇，左臂不任十上書。
幾年乞得江與湖，吳中父老爭歡呼。
玉堂金戶不肯居，肯來南郭尋樵夫。
樵夫所識山與水，除此如何論奇偉。
八月十五錢塘江，海門山下潮頭起。
”。
翰林豈特文章工，赤心白日相貫通。
先與吳人除二凶，次與吳田謀常豐。
乃與徒役開西湖，狹者使廣塞者除。
溉田不知幾萬夫，其田立變爲膏腴。
世世可知無旱枯，吳人衣食常有餘。
有餘之人善可趣，官司亦可省刑誅。
無窮之利誰與俱，前有白傅後有蘇。
翰林如此能成務，吳人叩額呼爲父。
未知何處立生祠，定是吳山行坐處。
翰林却過淮之東，無人不看眉陽公。
玉堂氣貌將以恭，又到南城尋老農。
仍使尊中酒不空，玉泉最好白醅醲。
便將玉水傾喉嚨，須臾醉倒無憂翁。
老翁雖醉不敢迂，記得杭州三事書。
欲毗舜智臯陶謨，事防沮隔有所拘。
翰林此說若行諸，聖朝惠澤可大敷。
譬如雷雨動天衢，曠然霈然而廓如。
無分草木與蟲魚，一時奮振皆霑濡。
滿堂飲酒盡歡娛，更無一人泣向隅。
老農雖然無所逋，願同衆口齊歡呼。
昔者益州牧，意欲見杜微。
不能以身往，使人輿致之。
雖用爲諫議，待士禮已非。
而况君房輩，端坐呼子陵。
子陵胸中氣，直與青雲平。
豈肯爲人屈，彼亦徒驕矜。
孰如揚州牧，自處遜與恭。
德不矜其盛，事不矜其功。
南郭已三顧，迂身爲衰翁。
以手書所問，視面歎厥容。
移時能立語，避乘乃鞠躬。
不知古之人，幾人能如公。
汎汎河中舟，莫繫河上柳。
君看道傍葉，行人一揮手。
枝條旦旦空，顔色何可久。
坐恐霜霰繁，諸媚歸一朽。
我有千丈松，亭亭不可揉。
生在孤峰上，獨與雲霞偶。
羣形靡且紛，不與較妍醜。
羣動日夜馳，而以靜爲守。
守松者爲誰，白髪無憾叟。
蓬蒿可蔽身，糟糠可餬口。
言者寓於詩，默者寓於酒。
誰知杯酌閒，便是無何有。
念子於我深，我於子亦厚。
記我守松篇，行行重回首。
張子非不厚，涕泗中夜起。
蘭蕙雖已衰，松筠正堪佩。
君愛蘭與蕙，忘我筠與松。
君愛洛陽官，棄我淮上翁。
翁如揚大夫，其心甘賤貧。
不投天祿閣，却反離騷文。
騷人雖已歿，萬古爲忠魂。
欲知冤憤氣，但看蒼梧雲。
冤情寄湘水，冤聲寄湘竹。
年年霜露時，夜夜秋聲哭。
秋風一何慘，物形隨以變。
秋風如無情，蟲鳥聲俱怨。
我無外物累，但有屋中燕。
翩翩勢將去，盼盼如有戀。
此物雖至微，其舊殆可念。
而况西郭交，年將屈五指。
南城文字閒，東臯松竹裏。
氣類亦相合，老少兩忘齒。
昔居吾舍傍，今在河之涘。
船頭纜將解，船上桅將起。
留君恨不早，此役定難止。
如何舍我去，處我復何以。
君看淮泗閒，一派良可喜。
從來病濁汙，而今稍清泚。
人方涉其流，冠纓殆可洗。
此行君樂否，一千五百里。
未見洛陽山，先見洛陽水。
樂不須絲竹，花不須桃李。
舞不須輕軀，歌不須皓齒。
人生各有樂，顧我如何爾。
我是兩柳翁，家在南郭裏。
詩酒以爲樂，賓客至即喜。
酒味酸或淡，瓷椀麤而偉。
或無一飣菜，但費幾張紙。
人情慕富貴，公何眎賤鄙。
寒冷載肴酒，暮夜煩屐履。
孚誠非猝然，餖亦勞止。
不用卞郎瓠，但坐杜侯椅。
兩桌合八尺，一爐暖雙趾。
不以藥隨時，而用繒掩耳。
或啖魚菹盡，或愛藏蔬美。
或取鱐與臘，或約酒以指。
人皆悅真厚，誰敢停箸匕。
一客癯而清，偶坐爲六子。
吟聲尚鼓吹，歡情勝羅綺。
俗物無所用，高會有如此。
義無所不感，誠無所不動。
誠義既如此，外物斯何用。
以外表諸中，以物將其義。
所謂君子誠，誠亦不虛致。
人有忘恩者，嗟歎而泣涕。
我心非土木，亦有眼中淚。
紅蹊翠塢風花客，家有千山萬山碧。
一從流落在人閒，玉環絛重金籠窄。
金籠一片烟霞曉，花艷成團柳枝裊。
足穿蜀錦茜靴牢，身著吳綾紺袍小。
參差微露紅霞裙，丹喙即是胭脂唇。
真是人閒富貴物，何異朱門羅綺身。
慧性馴姿良可取，只被多言仍巧語。
前身不是亡國臣，即是傾城傾國女。
門外人來連報客，點茶沽酒俱催索。
叫人名字學人言，吳語秦聲俱記得。
大都有似原人爲，視人歡慼爲笑啼。
俗客面前多俚語，逢僧輒誦阤羅尼。
嗟嗟何用畜此禽，歲月養成姦巧深。
莫信口中一片舌，對面千里萬里心。
主人曰予未有知，爲愛能言不放歸。
不道姦心多詐僞，吭腸纔飽脫身飛。
五嶺之南，其極西徼。
其旁大海，木深山峭。
內有谿洞，外有交趾。
皮厚肉堅，鐵爲骨髓。
雉兔伏藏，猱猿突起。
動如飄風，猛如湍水。
獨恩不畏，獨威不懷。
擾之則去，撫之則來。
恩之與威，不可去一。
寬猛交濟，不可無術。
坐當一面，則有帥臣。
按刑將漕，要皆得人。
以德以才，公稱其選。
能不擇官，義不辭遠。
始聞有命，嚴裝以需。
青氈角簟，藥鼎茶爐。
琴堂舊譜，鈴閣新書。
史帙籤重，詩囊卷粗。
前施齋舫，後設行厨。
公既拜命，不敢寧居。
迺戒徒御，迺建帆檣。
鳴刁擊鼓，旗幟開張。
州人感恩，父老童稚。
知不可留，以足頓地。
或前塞路，或後從行。
或獻花酒，或犒從兵。
或望於野，或送一程。
即日渡江，江南春早。
雪盡冰消，江山如掃。
柳徑桃蹊，梅花芳草。
沽酒村遥，賣魚船小。
晨散烏羣，暮歸白鳥。
春正好時，已到岳陽。
岳陽樓下，蒼蒼茫茫。
岳陽樓上，飛沫浮光。
江山舊物，吳楚凄凉。
夜宿巴陵，曉過洞庭。
湖中水綠，湖口山青。
黄陵古祠，長沙古路。
瀟江湘江，風烟古渡。
嶽麓茶林，沙洲橘樹。
此時春深，衡陽雁去。
時飲一杯，時吟幾句。
更望九嶷，清詩無數。
攬轡登山，日日西南。
褰帷叱馭，車不停驂。
迺有部吏，迺有蠻酋。
青衫負弩，錦帕纏頭。
公曰使者，實典兵刑。
增置强弩，多募土兵。
宜浚其隍，宜堅其城。
公曰弓手，宜如舊制。
加之訓練，可使精銳。
可代城郭，爲民捍蔽。
公曰民命，懸在獄官。
不可不慎，不可不寬。
寬於善良，勿失有罪。
惡人如虎，養之成害。
公曰生民，不可無教。
教民之官，縣令最要。
今則不然，困於簿領。
甚者可除，煩者可省。
仍復鄉官，則無所病。
凡我部吏，各恭厥職。
夜則精思，晝則宣力。
一節當官，赤心爲國。
如此教告，如此施設。
吏則心服，民則心悅。
諸公聞之，薦者交章。
朝廷器之，下詔褒揚。
召而用之，優於馮唐。
疇昔逢公時，老人悅公義。
率然應公問，而云在藏器。
公以問爲好，其法爲可傳。
老語不記時，人事成恍然。
江南風物可醒酒，江山氣勢侵牛斗。
大庾梅花入界香，南康瀑布從天吼。
此閒好共吳人樂，井蛟爲害須除却。
觀風未到庾公樓，褰帷先上滕王閣。
仙籟鳴時獨鳳吟，劍池黑處雙龍躍。
縣令寧無種秫翁，還似王弘就翁酌。
最是高賢徐穉墳，急齎酒脯祠溟漠。
部吏爭迎使者車，野人夾道亦歡呼。
且得官司減鞭笞，若逢水旱放田租。
關市如何從薄賦，設法通商爲遠圖。
方今聖世雖無事，須修武備戒不虞。
生民所恃在城邑，更嚴壁壘完其郛。
何况荆湖與二廣，溪洞盡是蠻所居。
一日除書遣受降，便持斧鉞建油幢。
陣上風神應更偉，軍中才氣亦無雙。
勢似疾雷從便道，揮兵直指富良江。
海上山翁歸，童子言有客。
身披一鶴氅，足曳雙鳬舄。
控却大鵬頭，踏著巨鰲脊。
面带玉山氣，手畫龍泥壁。
諸仙爭進硯，一笑已投筆。
其夕刮兩眼，燒却犀一尺。
春風本是詩家友，典却琴書也沽酒。
呼童去問紫霄翁，近來枕上吟詩否。
不醉不吟將奈何，過却今年春已多。
胸中壯氣吐不出，看看空作送春歌。
數尺焦桐常在手，知子愛歌兼愛酒。
今朝已是二月三，梅花驛使曾來否。
古今多少無奈何，古人慷慨良已多。
爲報陶潜且飲酒，無弦琴上不須歌。
漫翁來索詩千首，須與古人沽美酒。
近來聲調太尋常，不知得似陽春否。
漫翁教我歌云何，水遠山長春思多。
安得桓伊吹短笛，共君慷慨一時歌。
君看淮上翁雖老，胸中意氣從來好。
白日吟到夜，夜後吟到曉。
門前是雙柳，樹上無棲鳥。
西邊是人家，人家兒夜啼。
四更五更後，往往催鳴鷄。
東邊是空庭，空庭清風多。
吟聲上河漢，河漢生銀波。
移聲入明月，桂樹無停柯。
蟾蜍不得睡，狡兔將奈何。
清風却下來，直入淮之水。
不知淮東西，波浪如何止。
清風清風不復住，復住射陽湖上路。
寧知烈士怨曹袁，義鬼哀哀冤來訴。
此聲未可□臧洪，不須更往吳江去。
吳江心中有冤血，寃聲吼兮寃氣結。
奈何乎湘江亦有獨醒夫，醒時何故沈其軀。
當時魚腹今在無，此聲莫過洞庭湖。
皇華使者將就車，先聲即日傳江湖。
良民置酒相歌呼，姦人落膽猾吏逋。
手中平握三尺書，權衡輕重量錙銖。
冤聲弊獄一切除，寧其家室完其膚。
本朝寬大恩涵濡，一物不被成焦枯。
煩公大手持刀鈇，開塞去擁鋤荆蕪。
其和易致仁易孚，此行遂與春風俱。
蠻酋鼠竄稽天誅，官兵指日縛狂奴。
皮囊插羽徵軍須，人方汲汲公有餘。
藉公之智須公謀，使星已動宜疾驅。
非惟一道無無辜，朝廷南顧無憂虞。
吾州父老將何如，呼其子弟牽僕夫。
縶之維之馬與駒，晨炊夕爨空其郛。
亦有下客身鰥孤，懷公禮義心區區。
寄詩如問公起居，公能報我荆州書。
前日李山陽，說公安且裕。
精神健復初，决遣敏如故。
吏復畏其明，民復愛其恕。
可保長康寧，但更勉將護。
尋聞車馬出，州人喜可知。
或出車前望，或走車後隨。
南郭有賤叟，雖愚亦更喜。
不敢問公者，恐煩答數紙。
賤叟固自訟，太守謙愈勞。
即以出之日，折簡親揮毫。
送之上尊酒，副以黄巨苞。
情意專如此，禮義積已高。
賤叟不能報，自恨如時輩。
所以作詩者，欲公重自愛。
自愛以爲國，爲國斯爲民。
慰我之鄉黨，悅公之慈親。
一身多難過春風，兩眼未見花枝紅。
近來廢却無限吟，今年自覺詩無功。
畢令與我好相識，遺我春醅表胸臆。
知我愛酒兼愛詩，使我吟哦醉春色。
春色半酣正二月，草頭爭露花爭裂。
是花是草屬詩家，若無此酒幾虛設。
此酒有似君德醇，先入六腑搜吟魂。
相將醉魄御烟雲，游遍江淮無限春。
東野鰥夫未識公，寄聲直入茅廬中。
茅廬四面生春風，草頭添綠花添紅。
東野鰥夫最好吟，感公高義藏於心。
爲公製作平戎曲，彈向蔡家焦尾琴。
有客從京南，來尋淮上叟。
氣貌良肅雍，辭令亦溫厚。
如此已可喜，遺我故人書。
須臾四千里，恍惚游江湖。
昨日之夕誰扣扉，大使遣人來索詩。
吟聲一發巢烏飛，一夜清風摇木枝。
吟亦不住風不停，安知半夜風出城。
大使船上風霜清，更添南郭吟哦聲。
人閒多少無奈何，勸君收淚且酣歌。
不須載酒但相過，共君摧手踏青莎。
東臯閒日苦無多，南城應是合吟哦。
胸中有淚難消磨，惟予詩興如風波。
嘗聞此道春來遲，山中積雪埋狐狸。
黄河三月冰正合，朔風凜凜吹人衣。
吁嗟客路正寒苦，數千里外將何爲。
答云此去非徒爾，有如羽翼投高枝。
主人之賢聞天下，出門捨此將安之。
嗟予贈此復何說，少年養取胸中奇。
古人之學不可廢，丈夫之操不可移。
江淮之上親且老，臨行須約將歸時。
邊城吹角客心亂，此時應望東南飛。
汎汎愛花非愛一，范掾愛花如此密。
一從春色到人閒，每月弄花三十日。
第一花中愛牡丹，待與金釵共玉冠。
第二桃花及杏花，此花大抵顔色奢。
又愛牆頭看海棠，亂點燕脂如急粧。
更無閒暇及芳草，却解迴頭覷綠楊。
其餘好花有何限，范掾看花眼頭爛。
見花如見故人來，尋花太緊攀花慢。
洛陽城內騎馬走，山陽城外坐監酒。
坐地愛花情更深，時時取酒爲花斟。
誰知有此風流掾，詩情酒興紛如霰。
好來閑伴老翁吟，老翁是物吟將遍。
海閒亦有蟠桃花，可能同發乘桴願。
北軒主人吳中清，所居才義皆有名。
曾在東臯壓衆賓，人皆閣筆詩已成。
其時於我最有情，如今相見情更深。
野人情義亦不輕，夜來枕上爲公吟。
張家船上雪壓篷，船頭船尾堆玉虹。
此時半夜明月中，有人兩脚登雲空。
其人便是吟哦客，能作清詩無俗格。
更向孤舟雪裏吟，一生多難頭先白。
白毛吟處徹骨清，喉嚨往往生寒冰。
可能乘興到南郭，戴家爲子燒破琴。
莫說江南行路長，山蒼蒼兮水茫茫。
莫問長沙城遠近，洞庭湖口是瀟湘。
去時先上岳陽城，夜宿巴陵探陰晴。
泛洞庭時四五更，出湖口處曈曨明。
平生聞說潭與衡，今來吏隠駐箳篂。
四時所見皆所經，湖青草兮廟黄陵。
眼看君山別洞庭，笑談却作江南行。
巴陵渡口轉船頭，一帆風過岳陽樓。
行盡江山到真州，畫船旗鼓入揚州。
不作長沙行，湖湘少斯客。
潔身不可污，好義是所積。
口不出巧言，面不爲邪色。
誰可謀定交，斯人不可失。
我有一筒詩，寫出千年意。
將令後世觀，不是前言戲。
感君再唱洞庭謠，我亦重歌酬子惠。
古人達者嘗有云，富不如貧賤勝貴。
君不見古之富貴郎，父祖俱封異姓王。
一門五侯三將軍，弟兄同入中書堂。
對開大第連幾坊，私門列戟森鋒鋩。
十二簾捲珠熒煌，雙姬扶起坐牙牀。
綠鬟紅袖花成行，左盼右顧生春陽。
高車食客劍佩鏘，堂上已滿坐兩廊。
巨鑊大鼎烹牛羊，玉壺挹酒金船長。
美人拜客求盡觴，歌姬一誤已絕吭。
纏頭彩幣堆如岡，酬歌買笑金鴛鴦。
奴袍火浣直兩箱，三千廐馬紅錦障。
厠幃文繡爐薰香，更衣侍妾如閨房。
主人意氣秋鷹揚，其心端如彩鳳凰。
一言合意青雲翔，須臾睚眦磨刀鎗。
門前臘月可烘裳，一日失勢成冰隍。
小者腰領屍道旁，大者連頸宗族亡。
犬鷄散盡空遺牆，野鳥入室山魈藏。
嗚呼哀哉可歎傷，至死不悟猶陸梁。
古來如此有多少，豈似洞庭湖上老。
無租無稅一生閒，有飯有魚一杯飽。
日落波閒烟正昏，雲開湖口山光曉。
棹翁適自巴陵迴，掛帆直指瀟湘道。
有言不問俗窮通，何憂可入翁懷抱。
修竿短棹已自足，更有前村一茅屋。
賣魚沽酒任醉醒，繡戶朱門自歌哭。
嗟予未往心先慕，更謝棹翁詢去住。
風前月下有誰知，醉魄吟魂自來去。
堂前畫作荆南圖，夢中記得巴陵路。
我頭未白心先老，吐出精誠爲君禱。
若無歸計似陶潜，學取蕭生抱關好。
晚來閒共秋風約，惟有黄花莫吹却。
有人懷抱似陶潜，待向東籬共花酌。
吾道一於中，所得無背向。
吾神充乎形，所得無衰王。
氣入春風和，興與秋鷹揚。
有累已驅除，無酒亦酣暢。
外如不可撓，內如不可狀。
更讀魯山詩，何樂可能尚。
難逢一笑樂，易遇千黄金。
而况吾胸中，所得蓋已深。
百物正爛熳，二子方歌吟。
一樂已自足，兩樂交吾心。
君看紛紛能幾時，一番情態隨春盡。
歡者常少戚者多，共君且趁春風歌。
莫學時人種花草，不似山中松桂好。
一笑一啼何日休，一榮一悴何時盡。
樽中野酒亦無多，日伴吟翁慷慨歌。
茅屋窗前棲亂草，勝却花閒繡裀好。
煩公素葉詩，答我碧蘆柬。
我亦爲長句，枕上不合眼。
兩城俄相通，一意如同撰。
用韵亦無殊，便可書之板。
君看關西山壁立，春雲突盡春空窄。
濃嵐洒去渭川寒，孤峰深與秦天碧。
白雲流水豈無情，立馬吟詩定相憶。
且倩東風先寄聲，我整西裝期已迫。
吟到秋風放我歸，歸來待作瀟湘客。
青松何嵒嵒，生在孤高處。
能鳴月下風，更入雲閒路。
雲漢何渺茫，遠過衡山陽。
松風上河漢，高韵落三湘。
我有金玉交，家在臨流處。
秋來詩更清，吟喉飲風露。
崔子在何方，清思滿殘陽。
不知今夜夢，幾度過衡湘。
過湘江時君且聽，但恐水中有冤聲。
當時無地容屈平，衆人皆醉嫌獨醒。
煩君須弔獨醒翁，以酒注之魚腹中。
不須以物纏米筒，但投詩去責蛟龍。
爲君質直有古風，能高其義哀其忠。
投詩已罷弔已終，寄聲急報南城翁。
玉門關靜邊烽息，回首金城趙充國。
繡帽霜鬚馬上吟，詩興如雲滿秋色。
最好青門長樂坡，灞橋路上情更多。
繡嶺風烟新草木，潼關形勢舊山河。
洛陽城闕秋風緊，有詔疾驅催大尹。
兩瞳直是有精神，管取無寬亦無猛。
好笑李詩翁，寄身明月中。
饑腸吞白露，醉口吐清風。
時時跨霜鶴，步步凌秋空。
相呼且相待，略住白雲峰。
漫翁身上霜可刮，酒未醒時詩已發。
急放人去守船門，恐向河中捉明月。
病叟相逢恨不早，蒹葭敢比瑶林好。
誰作羊車衛玠看，不道好玄揚子老。
使君禮義高如山，清風更可清塵寰。
明日王君來訪我，陶潜欲卧君須還。
年年二月春色稠，今年二月寒未收。
路上無花空酒甌，清吟清嘯到揚州。
到揚州後登高城，綠波芳草連江津。
吟哦若望江南春，梅花便是江頭雲。
昨日沽酒典布襖，今朝所典未可保。
最好綿衾剩典錢，又恐夜寒妻懊惱。
兩務酒官俱見憐，沽我好酒如甘泉。
爲報孟光莫惡發，待將黄卷換青錢。
兩人俱是白髪翁，不用語言情意通。
且喜胸中無一事，一生常在平易中。
願公活百歲，我活九十九。
白髪變成黄髪翁，回來同把一杯酒。
張子生平最多難，未老頭毛白一半。
頭雖更白詩更清，正作詩時人莫喚。
頭不肯轉身不移，口中聲調霜風凄。
太清宮殿月明時，第一莫吹松竹詩。
幾日遲遲辭我去，夢中猶憶南城路。
不知昨夜月明時，泮水宮中來幾度。
三月春風正向西，我將心逐春風飛。
送過高麗亭下路，別遣春風隨客衣。
見說西川好山水，此行便是秋風裏。
洛陽年少本多才，馬上一揮吟一紙。
鳳凰羽翮非徒爾，上擊浮雲九千里。
枳棘須教別鳥棲，自趁春風便飛起。
有人獨酌南窗酒，春是故人詩是友。
故人消息在江南，爲我江頭探楊柳。
詩人見春雙眼明，迎春送春俱有情。
何况溫溫張九掾，可無詩句贈君行。
公車待報凡幾年，蕭生罷去心浩然。
鹽瀆野中尋舊隠，揚子江頭呼渡船。
太湖波浪濕秋天，洞庭橘柚生紅烟。
馬踏新霜吳嶺外，猿啼小雪建溪邊。
關西夫子雖遲暮，行笑行吟正安步。
菑川海上牧羊兒，亦說公孫放豚去。
不知今之人，誰識張縣尉。
勿問胸中事，但看面上氣。
所謂人英者，正是斯人輩。
前年南郭中，文酒日夜會。
一從舍我去，忽忽再逾歲。
今茲歲且盡，爲子吟不睡。
起坐却就枕，伸頭出紙被。
約是三四更，老老抱雙脚。
此時吟正酣，聲調不可却。
春風起淮東，須臾到嵩洛。
往往入子家，但子眠不覺。
子覺將奈何，聲盡情思多。
上東門外路，洛水生春波。
還我大松來，不用寄詩歌。
去年過時花未紅，今年過時春未融。
春未融時得子來，吟翁面上生春風。
吟翁近來成白頷，種種頭毛無一半。
唯有胸中氣未衰，更得公來激吾懦。
日晚孤雲飛，故山在何處。
八月凉秋時，正望江頭去。
定無塵埃氣，清風與白露。
端叔上馬去，巷口馬頭轉。
我喚端叔時，端叔急回面。
記取此時意，莫使落風埃。
上東門外水，正望楚州來。
此水一來不復見，不及黄沙塞頭雁。
是物可寄情，是物可寄聲。
不須使黄犬，延州歧路遠。
莫怪不登淮上樓，只爲淮水不西流。
直待銜蘆雁却回，其時隨到天盡頭。
關中日落時，但見山相接。
塞上閉城時，但聽吹蘆葉。
延州平安火過早，月出山頭照孤堡。
王家池上醉欲倒，銅鉢聲中詩已了。
落筆揮成露布草，主人更索平戎表。
文章意氣入杳冥，金船插羽如飛鳥。
諸軍鼓吹高牙曉，大纛門開撲餘燎。
壯士犀衣劍氣寒，客身依舊紅霞繞。
陸生待寄梅花枝，庾郎莫愛芙蓉好。
三十年居官，而無一椽屋。
隨身清風高，所至義行足。
今茲盡室來，何可久船宿。
奴僮已暴露，勿使乏饘粥。
也須謀外物，種取柳與菊。
記取節節高，愛我茅簷竹。
其時花盡落，手把麥黄綠。
公酌我須釂，公吟我須續。
慷慨見懷抱，靜介無所欲。
最是謁祠堂，老淚潸可掬。
邇來六七歲，病叟頭已禿。
萬事置浮雲，壯氣自滿腹。
感激論忠義，猶愛唐衢哭。
更思桓野王，把笛吹一曲。
不息之謂誠，誠所以入德。
無微而弗大，何往不可適。
惟其能言者，自求其所得。
唯其自得之，久而能弗失。
教官昨自江南來，但有清風無塵埃。
曾遇芙蓉池上客，仍過方家舊釣臺。
去年冬至第一日，省墓人回船過急。
不知兩眼血乾無，使我時時爲君泣。
鄱陽董元達，七叩樵夫門。
新葅乏三韭，濁酒欠一樽。
名言有餘理，老懷思共論。
今日復一來，刮我兩眼昏。
奉議清而溫，義心無所遺。
已能顧白鬚，更與吟清詩。
更與吟詩清奈何，樵翁一夜爲吟哦。
吟到四更月出後，牀頭看月忽成歌。
臘月初四日，有人叩吾廬。
言從江上來，手把鄱陽書。
發書見康强，細字盈數紙。
仍說九雛中，兩雛正飛起。
憶昔見子時，我在西關住。
顧我已衰朽，愛子特明悟。
其後十數年，於此數見之。
氣貌日益好，胸中即可知。
貌者德之表，精神氣所爲。
氣無所不適，其本在養頤。
所養得其正，其美充四肢。
子是名公孫，家法能自持。
子學有舊業，尤富禮與詩。
重之以所養，何適而弗宜。
古人有大路，行者皆坦夷。
夫以子之明，豈惑於多歧。
修鞭與長轡，逸駕無停時。
古人亦何人，勿問皆可追。
昨見子筆札，老人爲子喜。
其言遜而恭，賁然有文理。
願子更勉之，莫忘老人語。
所居求正人，正人德之輔。
卜居何所尚，靜軒栽此君。
萬事付流水，一心遊白雲。
亦有靈壽杖，可登浮光山。
聖朝須舊德，玉筍虛清班。
西山高，胡爲高。
上有磨天之巨勢，下有黄河不測之險，甚於蜀道之難。
西山高，長安之路如雲霄。
乘無逸駕兮飛無勁翮，我欲往兮有千艱百險之相遼。
西山高，長安之路如天遥。
夜短夢不到，白日其心勞。
西山高，我欲往兮方窮處於蓬蒿。
恩之大兮報不可以速，太山之重兮置之有若鴻毛。
西山高，無如之何兮徒引領而長謠。
青門路兮有時到，願公之壽兮如松喬。
北叟有奇歌，調與聲俱絕。
此歌本難名，强名爲白雪。
一唱白雲開，再唱青雲裂。
朝唱迎朱霞，暮唱入明月。
聲在明月宮，桂樹生秋風。
秋風吹明河，銀浪翻長虹。
河漢與海通，安知聲所終。
如此誰可知，但問牽牛公。
如此誰可聽，直須登青冥。
酒仙騎赤龍，詩仙騎長鯨。
一夜到平明，北叟聲且停。
遺響來南城，猶似孤鸞鳴。
南公對北叟，阮籍逢孫登。
阮籍正長嘯，孫登作鳳鳴。
羞殺阮步兵，笑殺孫先生。
江南秋色芙蓉香，滿江秋水傾銀潢。
泛水依花人姓張，濤翻浪湧揮文章。
突然出者何蒼蒼，巨鼇曝背來中央。
黿鼉仰首伏四旁，登臨談笑得庾郎。
安得霜鶻腰胯長，騎上秋空追鷫鸘。
北望海門形勢强，美哉壯觀吳封疆。
若將前代論興亡，直談孫氏到陳梁。
凡爲佐命可哀傷，其諸姦孽如豺狼。
傾讒正直誣忠良，以國販賣爲賈商。
歌姬舞女金滿堂，不須爲盜持刀鎗。
身雖幸免遺其殃，子孫戮辱甚犬羊。
所以不欲讀史書，鼻洟目汁沾髭鬚。
潤州支使相如無，山陽老子如唐衢。
人事無窮時，白日常紛紛。
夜久靜不眠，枕上還思君。
形神有合離，忽過江之濆。
已過江之濆，更隨東南雲。
天爵名甚高，集虛名甚悟。
悟高已與俗人非，更望武陵花下去。
征南兵勢欲平蠻，軍聲殺氣秋風寒。
南國此時霜霰早，八月草黄楓葉丹。
江有渚兮山有麓，君向洞庭何處宿。
四垂天幕亂波平，九嶷山送愁嵐綠。
日斜葉落黄陵祠，月明風起清湘竹。
愁娥遠放峽雲來，冤臣莫借江聲哭。
雁號孤喙度蒼梧，猿叫哀腸抱霜木。
君看樵塢與漁村，綠橘黄柑隨柿熟。
此行正合風騷情，縣衙仍在衡山足。
新嵐老翠滴吟窗，風松雲溜生琴曲。
衡人側耳聽先聲，報道官來不碌碌。
可使汝農無逃田，可使汝市無冤獄。
汝胥可脫簿書煩，汝民可免鞭笞辱。
日中放吏不坐廳，夜半投金不受囑。
回時唯載俸餘錢，茶滿衡山無一掬。
病叟在所收，越已爲高義。
就而飲食之，盛具煩親致。
讓榻行殊禮，朋酒代賄幣。
非徒追古風，兼使奉時祭。
次翁情義高，不在古人下。
惠我春山芽，清吟爲增價。
記得西窗無，言詩遂及雅。
且待李張來，說子到清夜。
前日正憑几，長鬚叩我門。
手置一筒詩，義高辭且溫。
三讀至終篇，尤愛子所存。
我有不言意，子已自得之。
余將缺不報，嘉意忽如遺。
吾聞諸物理，動靜固其性。
靜有不如動，動有不如靜。
所病入於邪，大率要歸正。
窮通存乎時，死生存乎命。
與其以邪通，孰如以正窮。
漢之主父偃，其卒敗以凶。
不義而有生，不如死於夭。
所以君子徒，而惡蹠壽考。
謂富不如貧，謂貴不如賤。
其說豈徒爾，亦各有所見。
貧賤與富貴，亦不必去取。
始也以道得，卒也以道處。
豈特區區身，時乎非小補。
萬世頼其法，天下受其祜。
所以古君子，得之亦不拒。
處之不以道，君子所不與。
景公馬千駟，孔子賢夷齊。
曾孟藐晉楚，原顔甘凍饑。
我愛張車騎，我愛郭汾陽。
大業中興漢，餘基再造唐。
天資既忠厚，以義能自將。
德盛不敢肆，功大不敢當。
匿迹遠權勢，以身繫存亡。
以寬不以刻，以遜不以强。
茲可謂之賢，雖盛其何傷。
博陸豈不偉，區區蔽孽顯。
當時雖已幸，其後卒不免。
至於充謐輩，何足汙齒牙。
機雲死好進，樂晏死佞邪。
下近隋唐閒，其輩尤可嗟。
甚者弊天下，非惟凶而家。
所以富與貴，有時而可惡。
淫夫所不從，奔女所不娶。
色美而行非，嫫母勝西施。
所以漢烈女，深恨蔡文姬。
文姬文姬其奈何，如姬之輩可悲歌。
我欲採藥山之阿，亦欲把釣披漁蓑。
茫茫人閒歧路多，不如海水通天河。
不知何許人，忽在陳留市。
生來無得失，物則有泰否。
春時看物生，秋冬看物老。
大意寓之笛，餘情付雲鳥。
無處不可居，不問江與湖，亦不問田廬。
今夜入城市，往往呼狂夫。
狂夫勝獨醒，以身葬江魚。
有人持一管，不用蘆葉卷。
能作隴頭聲，其女操六板。
吹者寓其聲，拍者會其情。
情聲與氣貌，內外俱和平。
時時入酒家，便插幾枝花。
歸來無一事，醉卧日西斜。
人或問所得，答云無憂嗟。
或問其所欲，何物可相累。
我愛斯人者，富貴所不如。
有如此娛樂，作如何稱呼。
呼爲無憂人，畫作無憂圖。
更畫幾枝花，酒瓢與酒壺。
葉公有高義，常叩茅茨居。
不嫌杜微病，更附荆州書。
龔遂合馳傳，郭伋方駐車。
海人受公賜，約在秋風初。
四月芙蓉花未開，王家客去登瑶臺。
瑶臺高在白玉京，麟毫玉譜書姓名。
名儒庾子能清悟，肯學買臣與嚴助。
受福王明不爲身，澤遍生民便歸去。
有客從東來，迺是徐方秀。
言行過乎恭，篇章一何富。
顧我白髪叟，贈以青瑶枝。
我將投木桃，桃始開花時。
海角龔支使，平生無所苟。
而今五十六，豈肯變所守。
豈獨龔支使，古來無奈何。
達人自知命，世俗徒悲歌。
縣令有餘義，以碣表孤墳。
昔嘗致酒脯，兩手披荆榛。
今乃重加惠，使與羣塚辨。
數十百年後，名亦附公傳。
掘地須臾便得泉，主人勁直使之然。
此水埋藏千萬年，豈無勃勃氣衝天。
主人意氣蟄亦久，不知誰是掘泉手。
最好鹽場作選人，面目心腸無所苟。
仕宦何須論權貴，司賓且喜屬郎倅。
篇章淮上至今傳，德性清溫善酬對。
神仙船過北神來，應思詩老任員外。
沙河路上且吟詩，猶有黄花伴吟醉。
膝上已無三尺桐，門前更少兩株柳。
唯有庭蕪似野風，告留且伴東臯叟。
君看我家門外草，欲把烟姿慰吟老。
誰知人靜雨餘時，還似村深日斜好。
南城病客方閉門，西郭檄書俄入手。
霜濤洗開醉合眼，清風吹起困低首。
詩陣須知少敢當，吟魔已遁無何有。
可笑將軍不用機，示以强兵殆非誘。
詩者爲樂章，所以貴聲調。
我雖好之篤，子乃得之妙。
子妙既相逢，如何慰病翁。
有時聞數闋，盡日想清風。
一自移船便恐行，城中兩夜夢河汀。
武林夫子在船宿，往往將身夢入城。
夫子戀德雖未休，不過送公到揚州。
我遣吟魂無遠近，直過瀟湘江渡頭。
有人自折四般花，手中四色成雲霞。
瑶瓶貯酒白如沙，呼童急送野人家。
一般花是水林檎，白處偷紅紅不勻。
笑臉易殘留恨色，淺粧難就带啼痕。
無夫少婦善居寡，以禮自防容不冶。
君看盈盈閃色桃，酒紅睡起未全消。
意待傾城又傾國，花中偷得兩般色。
深色桃花將奈何，猩猩血染春衫羅。
欲成鸞鳳吹簫急，借塗鉛粉施朱多。
却是梨花白爲勝，四色花中容最正。
若與梅花相並時，花葉花柯較麤硬。
爲花傾出瑶瓶酒，香泉急溜蚍蜉走。
兩手各擎花一枝，深閃桃花將與誰。
主人醉起欲騎馬，自插烏紗带取歸。
大使莫憂淮上老，無山可望梅花少。
梅花可種山奈何，日中枕上山更多。
不開兩眼行一步，懸崖絕磴青嵯峨。
豈無閒僧坐林下，亦有樵子持斧柯。
起來恍惚從萬里，便買玄猿栽薜蘿。
人閒流水寓之意，天外白雲來者歌。
行人過江來，遺我數紙書。
書云困行役，家事仍紛如。
真州嫁孤妹，蘇州取病弟。
方且謀醫藥，相期未可冀。
古有賢令尹，爲貧民出租。
今亦有賢令，代民償所逋。
何必償所逋，不忍傷肌膚。
君以古人心，能爲古人義。
我是吟哦翁，亦有古人意。
幾夜月明中，爲君吟古風。
客有江子和，時時慰衰老。
寄我江黄書，其意不草草。
恐我有疾病，欲我得壽考。
古人正如是，但恐今人少。
古人呂明府，而愛南郭吟。
不嫌我衰朽，知子有良心。
良心何愛吟笑翁，爲我平生懷抱空。
一心常在浮雲外，萬事付之流水中。
人而有常德，古人良所貴。
乃有陳明府，其如斯所謂。
予常察之久，得之辭與氣。
何以爲不忘，比諸大羹味。
昨泛江都船，曾作寒冷篇。
今浮清洛水，仍是清風裏。
野岸有幽花，孤村有酒家。
此酒與此花，尤宜日西斜。
大抵人生要自樂，保必持花與杯酌。
有無酒花俱笑吟，爲我回頭望南郭。
有客所養厚，氣貌已可知。
而况五日閒，議論未停時。
亹亹來逼人，我覺老且疲。
何人慰衰朽，須臾合復離。
所爲安中喜，鴻鵠翩翩飛。
最好西湖上，一牀同寢衣。
一物勿令侵吾神，一事勿使摇吾真。
養諸內者氣欲息，散所滯者體欲伸。
爲報平居既安叟，幸爲平世難老臣。
亦有閒僧晤言否，呼來伴子逍遥身。
我是南郭翁，門前兩株柳。
君是誰家雋，肯來顧衰朽。
兄弟六人應姓荀，一人錯認李膺門。
不談俗物唯談文，更說長淮謠主人。
所祝君者，豈敢如息。
在養在正，在進在德。
在好聞過，在親亮直。
精講明辨，所以臧也。
早夜思索，不可忘也。
以正而通，以正而窮。
以義而始，以義而終。
勉之戒之，其所養者，勿使害之。
戰國甚於狼虎鬬，孟子力將仁義興。
豈無父老傳聞事，爲我訪之鄒薛滕。
子處我爲兄，我以子如弟。
何待去呼喚，自可來相視。
不敢苦留君，留君住數日。
待問六年事，但恐煩紙筆。
昨日從早起，等君到昏黑。
君看兩鴻亡所依，江南塞北何所歸。
一鴻留在淮之湄，一鴻獨犯霜露飛。
哀復哀兮將奈何，願期弟子廢蓼莪。
先翁經却憂患多，爲君半夜成悲歌。
我喉已吞霜，我口復吞月。
吞霜吞月太麤豪，五臟心胸總清徹。
東家亦有人中清，一從年少名豪英。
文章餘事能用兵，蛇矛丈八折羽旌。
排成大陣將橫行，太華屹立洪河傾。
螭騰豹躣哮虎鳴，斗膽可落突眼睛。
衝車突騎出不意，鋒不可當聲動地。
前軍已勝後兵繼，唱罷凱歌氈帳睡。
將軍但築受降城，老大不煩修武備。
君看月上霜，君看霜下月。
不知月蓋霜，不知霜蓋月。
但覺我一身，上下中央四旁總澄徹。
霜是何物如此清，月是何物如此明。
白頭老翁坐中庭，半夜可數毛髪莖。
羣陰積聚純粹精，蝦蟆吸盡瑶池津。
銀河兩道來藏冰，玉龍走入蟠千尋。
倩君兩耳爲我聽，其閒恐有波浪聲。
初出海時蛟螭鳴，却入海時潮頭生。
小鯨走入尾閭內，大鯨大鰍寒不睡。
莫教射倒金銀宮，鰲背神人難設備。
昔者見君面，記得秋風時。
遺我壽陽書，故人情可知。
一從西城居，復來南郭住。
時時還憶君，不知在何處。
過巴陵後北風猛，洞庭水白湘波冷。
江頭風猛霜霰多，竹節老硬竹梢緊。
此時誰爲湘江行，其人有道直而清。
宜其所至無冤情，蛟龍不復侵屈平。
嘗聞五百歲，一有賢人生。
議者實在公，仍與聖運并。
全資五嶽粹，高挹太元清。
與帝爲元老，與國爲名卿。
中外試已煩，玉振而金聲。
漕柄雖云劇，其道安足行。
宜哉廊廟器，蹇蹇王之庭。
春色滿長安，春山圍長坰。
春芳森綺繡，春風鏘瑶瓊。
秦封幾千里，富庶而安榮。
人與春意和，淨竦長安城。
何以獻公壽，莊氏之椿齡。
何以獻公福，洪範之康寧。
黄河爲富貴，太華爲功名。
此詩何爲者，聊用歌羣情。
掘盡崑崙山，美璞纔一雙。
何人橫大陣，未戰敵已降。
秋風吹老檜，明月沈空江。
禮天者大事，其器不可尨。
維古之人，厥修有道。
使臣之美，於詩可考。
其馬維良，曰騏曰駒。
六轡賁如，如沃如濡。
而况其身，潔不可汙。
身不可汙，其可辱乎。
載驅載馳，載馳載驅。
雖則馳驅，咨詢咨諏。
以來厥修，聚其所聞。
使于四方，如圭如璋。
燁燁煌煌，爲國之光。
其美無疆，後人不忘。
維時不忘，而有斯人。
斯人維何，維古人是思。
古人是思，是思是爲，如璋如圭。
如圭如璋，維德之輝。
如醖如藉，維德之儀。
維德在躬，維日不足。
是問是辯，善也彌篤。
美哉是乎，誠自中出。
誠隠而顯，成己成物。
維誠則然，亦在所勉。
勉而弗已，終之不倦。
所往所居，老生腐儒。
窮商賤賈，野人山夫。
彼所知者，出於精專。
情僞利害，窮根到源。
其可遺乎，可使之言。
冬之季月，月及上弦。
太康書來，慰此皤然。
并其成法，別爲一書。
敏而有術，使我嗟吁。
考其大指，官之楷模。
官守其約，事總其要。
何弊不除，何隠弗照。
如陛高臺，俯視四旁。
不持度量，是物可量。
挈裘之領，提綱之綱。
維簡維能，維能維精。
維精維思，維思維誠。
既誠既明，既信既行。
日有餘力，民亦閒暇。
不肯頑惡，孰爲欺詐。
不出一符，不遺一力。
或將爾車，或負爾穡。
四境之內，如雲坌集。
一歲之事，先期以辦。
私無所擾，公無所患。
至於盜賊，無處伏藏。
情既暴露，脫身奔亡。
吏案可空，刑書可閣。
俾爾室家，既安且樂。
豈唯太康，世蒙其業。
凡百有司，皆來取法。
勿毀其成，在彼後人。
勿有所嫉，勿摇勿傾。
如川斯流，勿窒其行。
美哉太康，不負厥官。
到官之日，坐席未安。
所成者大，所及者遠。
何以加之，加於所勉。
又何加焉，不倦於終。
遺之無窮，智者之功。
以正名官，居官以正。
豈惟朝廷，生民之幸。
名官以正，居官以直。
豈惟生民，宗廟社稷。
積者爲慶，流者爲澤。
遠者無疆，久者無極。
此奚有他，一言之力。
維時我后，智勇兼有。
揭日當天，操杓運斗。
隨手如意，不勞而治。
明明赫赫，有因有革。
所因者宜，所革者當。
維當維宜，生民之望。
維正維言，民之望之。
維言維正，何以尚之。
越有諍臣，義不顧身。
白刃可蹈，赤心可傾。
既曰真矣，弗變弗移。
既曰直矣，弗阿弗隨。
何事可沮，何利可回。
不可則止，其可則爲。
往司厥官，往成厥功。
回天論事，有祖之風。
人之古貌，心未必醇。
心醇貌古，或非通人。
我視趙公，其貌甚古。
心德俱醇，通達明悟。
我曹山野，豈足盡知。
但據所見，以類可推。
大河之說，何其通達。
精簡平允，明辨昭皙。
蓋其心得，身至自閱。
坐而可言，起而可設。
又云九河，勿守故迹。
但求禹意，然後爲得。
此說尤奇，漢儒不及。
我自黑頭，盡心河渠。
逢人輒問，三十年餘。
得公此說，庶幾成書。
既講大河，遂及賑饑。
如此方略，所繫甚大。
鄉官胥徒，實爲巨害。
使領雖賢，吏不可乏。
必得官吏，斯爲善法。
可爲利澤，可制奸猾。
如其備預，莫若義倉。
勿取軍民，勿法隋唐。
裒多益寡，斯謀乃臧。
損上益下，民悅無疆。
可自王公，下至選人。
每月之俸，百取一分。
凡千錢者，其出錢十。
斛取一升，縑取一疋。
各從本所，貯其本色。
主者不勞，但視其籍。
不移一符，不煩一力。
月知所增，歲知所積。
出者不勞，如無所出。
其所損者，毫毛涓滴。
一倉之內，諸所畜聚，盡是官俸。
凡皆爲民，不得移用。
即移用者，法不可縱。
不以去官，不以赦原。
設法如此，其誰敢干。
古人所貴，講辨之學。
應而弗精，詢謀諏度。
惟是陋生，不足待問。
問而不應，應而不精。
君子不爲，非人之情。
惟是弗精，面目靦然。
在乎復教，庶無後愆。
齊有高密，有沂有沐。
旁有泰山，莒魯郊關。
粵有人焉，氣清神聳。
立節以高，處義而重。
維節維義，肇自布衣。
根本淵源，所養可知。
以義爲文，洪暢精微。
以義持守，隠如堅城。
以義作爲，動如精兵。
面有正色，口無諛聲。
赤心可割，肝膽可傾。
以義接物，不矜不驕。
以義臨民，實庇汝曹。
實康實濟，實愷實悌。
民實宜之，實受其惠。
方今天下，雖曰治安。
正在所恤，民有饑寒。
公所往居，豈肯草草。
戒吏侵漁，欲民溫飽。
言者爲準，行者爲表。
維恕維平，除煩去擾。
狼摧其牙，虎縮其爪。
父子室家，足以相保。
作此詩者，豈徒然乎。
庶使其民，傳告歡呼。
河沙亦可數，海水亦有畔。
師恩及吾母，其多卒無算。
遠者窮無邊，深者入黄泉。
黄泉兒莫到，慈母忽有告。
冥冥長夜中，如行白日道。
兒一別母容，可想不可逢。
憑師無量恩，恍惚如相通。
師恩若何爲，真誠與高義。
幽明雖有殊，母子各有慰。
欲報將奈何，肉鎸骨可磨。
泣盡感恩淚，慷慨成悲歌。
星非甘公，卦非焦贛。
善言五部，枝幹迭用。
所據甚精，所發必中。
輔之以教，其益彌衆。
以剛止邪，以柔止訟。
躁者使靜，義者使動。
仁使之修，虐戒之縱。
險者使平，浮者使重。
如此庶乎，殆可折衷。
行矣勉之，斯言可誦。
外官之重，其惟使乎。
使者之重，兵政刑誅。
持挈綱領，設施楷模。
以實去僞，以清革汙。
善本須養，惡根必鉏。
非嚴不肅，非寬不舒。
非威不行，非信不孚。
諸如此類，一不可無。
而况百粵，嶺陽海隅。
其俗彍悍，戒吏侵漁。
緩之則懷，擾之則吁。
又况其徼，谿洞蠻居。
慮要先定，戒須早圖。
使臣之重，不其然歟。
命使維何，曰山陽守。
維山陽守，其質忠厚。
既明而恕，惟所自有。
以嚴以威，以左以右。
維恕維平，維詳維精。
所濟維敏，所孚維誠。
刑無必用，事皆原情。
或虛其獄，或空其庭。
稱者盈巷，傳者盈城。
四境之內，盡爲歡聲。
其體則莊，面無浮氣。
其目則瞭，心無所蔽。
不激不詭，不遷不泥。
亦不自務，亦不自恃。
好謀好詢，使臣所貴。
維詢維謀，何以酬之。
維時武備，爲國修之。
我聞番禺，熙寧之前。
弓手之外，槍手三千。
總計一路，何啻萬數。
因而循之，不煩招募。
可增其籍，可當土兵。
不費斗粟，不用尺繒。
其便如此，何憚弗興。
付之善吏，以成其能。
訓之練之，按閱有程。
可如漢制，選擇驍銳。
號爲奔命，無所不備。
豈惟廣東，自廣而西。
聞命即赴，勢張力齊。
如聲如響，如鷙如飛。
如决大水，從山赴谿。
蓋神速者，用兵之奇。
仍堅其城，仍濬其池。
雖有交趾，正如狐狸。
伏藏窟穴，其何能爲。
武夷旅人，而有氣節。
不肯瑣瑣，亦不屑屑。
持此守身，歸慰其親。
既慰其親，亦告鄉人。
司馬德操，來就龐公。
杖履直入，名姓不通。
坐其堂上，指揮呼索。
催令作黍，云我有客。
龐公妻子，堂下羅列。
拜且聽命，奔走陳設。
此時龐公，適自外歸。
忽見司馬，其喜可知。
一堂之上，相從笑語。
其旁觀者，莫分客主。
我讀其書，愛其古風。
真厚如此，精誠交通。
量如溟海，義薄雲空。
至於妻子，亦爲歎者。
苟非其人，往往見駡。
蓋有是夫，而有是婦。
能佐夫義，善敬夫友。
可警薄俗，可示厥後。
維時西南，巴蜀一道。
强楚侵疆，故蜀東徼。
水激以猛，山迫而峭。
人性堅悍，地形險要。
孰往而使，孰撫而教。
惟帝難之，乃眷東顧。
曰山陽守，智足知務。
能正而和，能察而恕。
嚴所以立，寬所以輔。
性不狎侮，躬有法度。
是表是儀，可俾可付。
其往欽哉，所居必裕。
公拜稽首，馳傳以起。
入境褰帷，登山叱馭。
設施有本，先後有序。
可者立行，不可立去。
公曰來汝，吏受約束。
天子聖人，汝勿苛酷。
民心無他，罪生不足。
窮閻荒村，頹垣破屋。
豈可羅網，更入牢獄。
公曰兵官，當去其懦。
賊侮則犯，賊畏則挫。
勉之在勤，戒之在惰。
兵要素練，慎勿安坐。
公曰縣尉，縣無城郭。
姦者鼠伺，狂者獸攫。
一邑性命，弓手是持。
選擇補之，訓練使之。
即有能者，有以勞之。
即不能者，戒之告之。
在昔漢氏，蠻多變者。
失信失恩，擾之故也。
今則不然，有以處汝。
德以服汝，威以御汝。
恩以結汝，信以固汝。
汝無自恃，皇帝神武。
凡公敕戒，吏皆奉行。
何法不恕，何刑不平。
何兵不練，何技不精。
一綱盡舉，百爲大成。
盜賊衰息，蠻夷信服。
四封之內，截然整肅。
小人有依，良民受福。
天子嘉之，馳傳以召。
慈母喜之，載色載笑。
神亦祚之，永錫難老。
客有斯人，而有美質。
可養而充，其在不息。
養之以正，充之以義。
何適不可，何爲弗至。
物有所興，因人而就。
其人維何，所性忠厚。
能謀而果，能明而究。
身任其責，力成厥構。
既成之法，可繼於後。
入門而東，自南而北。
如汙斯隆，如枉斯直。
如塞斯通，如隘斯闢。
如翼斯張，如衡斯舉。
如蔀斯赫，如閴斯睹。
室有明窗，牆有堅堵。
地無游蟻，穴無伏鼠。
既完既成，既安既處。
師乎師乎，豈可苟然。
心爲道本，身爲義先。
心之所無，道不可傳。
身之所無，口不可宣。
唯正唯直，求己以全。
以義以命，如耕平田。
處心積慮，貫通神明。
無忝鄉校，勿負朝廷。
成人子弟，慰人父兄。
二三職事，其亦警戒。
欲善諸外，先治諸內。
存誠防邪，集義養氣。
作僞心勞，作德心逸。
如此兩句，守而勿失。
謹佐爾師，各修其職。
庶乎諸生，其則不遠。
已修加修，已善加善。
不率者從，不類者變。
子弟如此，父兄所願。
可慰鄉人，可成學風。
可酬其勞，可稱厥功。
喬掾循循，有如寒士。
面無浮氣，能訓諸理。
可養可充，曰正曰直。
其維思誠，其在不息。
蕭縣大夫，氣質端勁。
其中所養，不邪而正。
正以輔才，恕以輔明。
面無諛色，口無諛聲。
若斯人者，宜於王庭。
而况一縣，爲惠爲澤。
恕所以惠，威所以立。
猛寬得中，韋抗是也。
誅姦殄寇，有賀齊者。
東漢龐參，作守漢陽。
政所以茂，實繄任棠。
以君之正，以君常德。
力追古人，是宜是適。
可養可充，曰性曰氣。
以君美質，斯已可貴。
養而充之，何所弗至。
大夫三年，平恕如一。
靜而不煩，民安厥室。
大夫去矣，何以述之。
我述民言，民實德之。
我敬呂公，以其德齒。
敬之愛之，何時已已。
美哉呂公，文在其中。
見乎外者，古人之風。
維賢有德，神相其祉。
何以祝公，勿藥有喜。
堯親其親，教官得人。
所性忠厚，貌純氣真。
學爲耕稼，經爲本根。
實之爲行，賁之爲文。
辭令出口，法度在身。
大學小學，其誰弗循。
循之維何，維義是適。
不驕不肆，無邪無僻。
大者敬義，如漢元王。
小者樂善，如漢王蒼。
樂善敬義，何有不臧。
保躬無悔，受福無疆。
無疆之福，維順維忠。
維忠維順，維師之功。
明明楚侯，爲國之光。
王明是選，王命是將。
皇皇者華，六轡如濡。
轡且如濡，其德可孚。
其孚維何，潔不可汙。
皇皇者華，六轡沃若。
轡且沃若，其德可度。
其度維何，清不可濁。
潔也不汙，清也不濁。
德則不渝，澤則不涸。
民則宜之，民則樂之，神亦作之。
長淮之南，楚爲最劇。
守者爲誰，以才以德。
守既視事，未逾厥月。
吏則胥畏，民則胥悅。
物來必應，事至立决。
守之動靜，皆有法度。
不苟不簡，不暴不怒。
處煩以敏，輔嚴以恕。
庭無滯訟，獄無冤囚。
民無愁歎，俗有歌謳。
古之三府，謠言奏事。
今豈不然，兼採公議。
付之使節，是以用之。
付之遠俗，是以重之。
其俗既平，其刑既清。
章德表功，來朝兩宮。
兩宮聖明，柱上記名。
維淮東南，孰爲州最。
曰李大夫，實勞於外。
公雖老矣，方壯方剛。
處劇而靜，不煩以詳。
大率郡縣，事如草芒。
而况楚州，車輪中央。
侯繇其衝，客出四旁。
北迎大車，南亂巨航。
公移私訊，駢檄交章。
大夫酬應，談笑以將。
大夫甚健，日力有餘。
事至立决，罪無囚拘。
教以好語，完其體膚。
據案而坐，處之須臾。
吏休兩廊，庭中空虛。
所以楚人，愛公之敏。
揮刀截繩，彎弓射隼。
敏所以輔，其本則明。
窮姦破僞，窺心見情。
譬如工師，譬如良匠。
手無所設，目無所妄。
物隨以就，法隨以施。
大尋小尺，方矩圓規。
嗟民雖愚，所以有幾。
曰敏曰明，曰公有體。
曰不生事，曰不悖理。
不阿不隨，不激不詭。
民以是悅，衆以是和。
何以送之，其可弗歌。
在昔奏事，實采謠言。
凡我鄉黨，宜歌斯篇。
昔之別駕，則有王祥。
其民歌之，海隅稱焉。
今亦有人，能紹厥後。
民之悅之，稱不容口。
庶民所見，乃其皮膚。
見察情僞，見敏簿書。
見法平恕，見獄空虛。
事見無留，才見有餘。
己不敢肆，人安厥居。
其所見者，止於君子。
良士大夫，謂其所性。
得之剛毅，所以能斷。
所以無蔽，所以敢爲，所以勇義。
决遣簿書，是其餘事。
漢之朱博，趙張龔尹。
撫恤大衆，何獨古人。
王祥雖賢，失在寶刀。
正而平者，心則不摇。
人或贈之，則弗受之。
借曰受之，何佩有之。
弗佩曰正，曰平維平，宜於朝廷。
用之一方，一方之綱。
在我者正，是謂爲政。
維淮之南，楚爲劇州。
守土之吏，孰明以周。
蔡公既來，爰究爰乂。
明維照姦，威維沮僞。
維明維威，無敢恣睢。
侯曰可矣，其治孔易。
迺興學校，示之本原。
儒居儒處，禮容義言。
迺修釋奠，教民之恭。
有嚴其色，有孚其顒。
迺行鄉飲，躬爲主人。
拜辱拜豆，盥洗獻賓。
其儀孔肅，其禮孔均。
迺召父老，父老俱來。
幅巾短褐，浩其盛哉。
父老升矣，侯則興矣。
父老坐矣，侯則妥矣。
父老未醉，笑歌其聲。
父老既醉，髪白顔頳。
父老去矣，侯則舉矣。
餽之物矣，告之語矣。
其語維何，維善是示。
善者使修，惡者使止。
告爾宗族，告爾鄰里。
維時父老，奉之以行。
維時庶民，亦克用承。
悖傲者沮，善良者興。
狠不敢鬬，强不敢凌。
不義之訟，莫涉吾庭。
行之期年，幾移其風。
吏事用簡，獄牢數空。
道上之物，必歸其主。
行路之人，無或敢取。
逋攘慝姦，明其購賞。
傾其巢穴，破其支黨。
侯曰未也，江淮之患，不備不虞。
迺召尉邏，迺呼卒徒。
迺張爾弓，迺操爾殳。
迺坐迺作，迺馳迺驅。
勇者迺奮，怯者迺舒。
我備既强，我戎既整。
小剽之攘，破膽縮頸。
侯之方略，可以捍邊。
捍邊如何，威名毅然。
何兵不精，何城不堅。
虜不敢犯，敵不敢前。
侯有所祈，曾不旋日。
雪霶雨零，輿濡衣濕。
維其有德，將之以誠。
神由以格，物由以亨。
侯之爲人，不患不恕。
維恕維威，維民維宜。
侯爲使者，不患不威。
維威維恕，維感維豫。
侯之察獄，不患不明。
維恕維明，維平維精。
維時嶺表，維時海隅。
聞侯之風，既安且需。
冤者使伸，戚者使愉。
吏長則進，物殘則除。
抉其已垢，刮其已汙。
維有其才，無施不可。
用之本朝，維良維佐。
用之一方，一方之綱。
嗟今之人，莫如侯者。
侯之所爲，可示天下。
維其可示，是以可歌。
養以其久，真以其積。
維積維久，是以爲德。
德而德之，或表而失。
德而弗德，然後能造。
孰爲斯施，孰爲斯報。
德其德者，伐幹以斧。
弗德其德，培以根土。
德乎斯乎，其孰禦乎。
兵有三難，一曰難知。
二曰難處，三曰難言。
眇忽精微。
偉哉胡公，講辨必精。
以兵爲難，是爲知兵。
是爲力學，是爲老成。
惜乎老矣，未見設施。
其誰知公，胸中之奇。
弗施於兵，施於有政。
所在所居，斯民之幸。
寒水如烟霜似雪，半夜疏窗透明月。
此時有客正不眠，淮上吟聲無斷絕。
昨夜月初圓，今宵月初缺。
月圓月缺本無情，惟有文通恨難說。
慘慘黄昏天欲雪，蕭蕭淮浦人聲絕。
風擊寒雲雁正鳴，客眠孤棹燈方滅。
一自西征登將壇，探其窟穴除其殘。
鄰羌餘喘雖偷安，匈奴右臂殊不完。
聞公姓字摧膽肝，穹廬部落匿可汗。
何當飲馬朔海乾，雄文高勒燕然山。
古來從事多壯夫，凱歌得意更豪麤。
共公談笑觀投壺，醉筆揮成露布書。
歸來却佐神聖王，愛賢樂道不敢忘。
德功甚盛謙尊光，始終一節郭汾陽。
張子問著書，使我長嗟吁。
有意在黄絹，無能任白駒。
筋力如老驥，頤頷生霜鬚。
二子少且壯，努力相雕枯。
風蘭不復採，風樹何由靜。
一日復一日，大龍自馳騁。
無限好花開，何異秋風景。
灑淚報君詩，正是鶴孤警。
大使莫憂淮上叟，萬事付之詩與酒。
若問我家何所營，爲比陶潜少三柳。
春在亦飲酒，春去亦飲酒。
若問此閒時，便是無何有。
昨日枝頭紅，鮮鮮染人指。
今朝尋不見，已在汙泥底。
麥穎未黄乾，桑實半紅濕。
恰得一犁雨，田事正火急。
人事無如何，多於道傍草。
但問酒有無，莫管老不老。
人生少娛樂，閒日亦有數。
藥草正肥時，好望雲山去。
風暖燕窠牢，雲晴鳥翅健。
物生自有樂，亦各適其願。
子莫爲文學纖麗，須是渾渾有古氣。
本源要在養諸中，不然恐汝爲時輩。
魚葅乃以玉版名，可將苦酒試光明。
張華陸機勿下筯，盤中恐作霹靂聲。
以身送客情幾何，以心送客情最多。
任意所之無遠近，不論山險與風波。
摩天羽翮森森齊，胸中壯氣蟠虹霓。
區區世俗誰相知，青雲歧路看如泥。
楚天摇落霜風早，山色依依江渺渺。
洞庭水寒帆影孤，雁聲正在衡陽道。
君不見屈原憔悴賈生夭，遺恨至今猶未了。
日晚江頭船住時，行人莫望江邊草。
人皆患窮餓，子獨無寒饑。
子乃何爲者，汲汲售於是。
漢之公孫弘，唐之張柬之。
子豈不知此，與世相驅馳。
南山有奇木，犖犖松檜姿。
此木在深山，年代不可知。
烟雲終日蔭，雨露早夜滋。
一幹可爲棟，一枝可爲榱。
耽耽廊廟中，小大皆可施。
子豈不知此，汲汲將何爲。
子其自努力，發憤而忘疲。
孔孟非異域，行者皆可幾。
退之雖絕足，大步亦可追。
嗟子之兄弟，與我如四支。
余言子其聽，無使我歔欷。
有客能操耒，而捨其良田。
有客善攻玉，而探珠於淵。
二者之是非，子以謂何如。
子乃捨所急，若是其渠渠。
然余有二說，可爲不可爲。
所爲不可者，子家無寒饑。
所謂可爲者，奉養之所資。
余此二說者，子當慎擇之。
余嘗奇子貌，亦嘗憐子文。
不能爲子謀，嗟哉空云云。
元白有餘勢，孟韓無困辭。
子美骨格老，太白文采奇。
當時大道久破碎，人人文字萎薾而支離。
天生數子將卓卓，鴟鴞正成羣，一鶚摩天飛。
嗟君不與數子共，使君逸氣填塞無所施。
我來雖無知，黄金白玉看如泥。
自從詩卷一入手，掣然直上青雲梯。
十宵不睡亦不困，厭賓日日關柴扉。
秋風獵獵吹橫河，蒼天萬里生銀波。
起來半夜吸一口，睡魂酒病都消磨。
昔日黑頭交，今爲白髪叟。
約是三十年，情好於此久。
且待花開時，同把一盞酒。
君看我門前，兼有兩株柳。
昨日故人來，慰此白頷叟。
兩叟忽相見，面色如飲酒。
將此酒色面，抵却春風寒。
飲酒豈易比，歡好良所難。
我已五十八，君已五十七。
人生勿草草，兩公須努力。
相逢便吐胸中奇，直道而交與世違。
硯席已逾三載共，鸞凰須約一時飛。
嗟予從事於今僻，似子知音自古稀。
好去上書言得失，買臣猶取虎符歸。
充囊勿用錢，古律長短篇。
子勉如不已，斯文終可傳。
一詩將兩年，不出非空然。
爲子有佳行，重爲進德篇。
孔孟有常處，四通八達路。
其道甚坦夷，行之莫能御。
夜思而晝行，求至慎勿遽。
存誠防他歧，積微從寸步。
積之能不已，其率可馳騖。
仁義固其常，忠信乃先具。
正直常與游，前却慎勿顧。
所謂氣馬者，尤宜審其御。
孟子言最詳，揚雄亦深悟。
勉之復勉之，子無忽吾語。
凡我今之人，皆欲達其所。
而况鄉閭中，待君爲處女。
子用心於我，知者蔡彥規。
彥規今死矣，誰能述所爲。
若說子用心，古人如此稀。
顧我不能報，臨老形於詩。
好笑兩學官，果然作不了。
子去恐無船，我眠幸有草。
君看野田中，閒花亦不少。
昨日有人來，贈我吟詩藁。
有客叩茅廬，時來見鰥老。
今朝二十七，春風有多少。
共子樂有餘，如何醉不倒。
坐中忽索馬，歸慰親懷抱。
有客懷剛義，無物能干抱。
堂有白頭親，惟憂甘旨少。
其家十五口，行計亦草草。
也須謀饘粥，不可使饑倒。
同室與鄉鄰，勢與他人異。
義當同子去，豈敢徇於利。
但恐登舟時，無以慰親意。
沽與玉甕醅，豈煩酒官義。
今年七十歲，歲歲增康寧。
人閒有壽鶴，天上有壽星。
更若欲齊椿，但看南華經。
大河者大事，我輩安足明。
野人好狂言，夫子知本情。
念此有官守，不可從公行。
心方愧古人，渤海之王生。
舒州懷寧尉，是我丈人行。
兩遺小書去，其禮若非抗。
何德稱殊禮，胡顔拜首貺。
更致附吟哦，以問公無恙。
豳有張芸叟，言行俱無邪。
攝官爲別駕，虢州仍近家。
寄書來報我，便可取其兄。
兩縑爲一被，同卧復同行。
十月十四日，人自江東來。
書詢杜微病，粟代陸生梅。
高義有如子，卹病而救災。
老身將入土，報之何如哉。
酒官幸得風流掾，任貴須沽不須賤。
共君吟笑醉春風，詩似陽春共黄絹。
祝君長作白頭吟，台背肌膚凍黧面。
東海陳誠父，回身過山陽。
登時來見我，言恕而行方。
主人太山野，薄意似酒漿。
仍勸客莫飲，恐酒有所傷。
自笑陶潜輩，相逢却論兵。
誰知陣上客，時訪郭西生。
喜公抱忠義，顧我非縱橫。
今來求篤論，古事聊一評。
奇正要兩存，衆寡不可輕。
兵間有萬變，所慙思弗精。
子來別我時，送子到巷口。
約去百步地，出巷更引首。
乃與二三子，回所舍依依。
故人情可見，何用送行詩。
公之所設施，道德之餘事。
有性給其才，無物蔽其意。
大車積以載，牛刀迎者解。
以要操其綱，以妙觀其會。
善譽不盡知，善毀沒可譏。
校之古人輩，彼若有所爲。
公之所然者，以智不以鑿。
其力日以裕，其濟日以博。
至於我曹者，使相望相聞。
猶能領官屬，携詩叩吾門。
先看陶家柳，次看陶家菊。
茶中許投花，坐上呼燃燭。
顧我爲樂叟，勉我以不倦。
我是孟東野，終附鄭公傳。
鷁口啣波船過猛，檣幔排雲北風緊。
耽吟俊老繡衣寒，傳詩急使筠筒冷。
詩同使者從何來，謝安枕上吟哦回。
吟哦去望江南雪，雪中往往梅花開。
自明多奇辭，更爲奇怪歌。
好共盧仝騎綠耳，吟哦直上崑崙坡。
更令張旭輩，醉中揮筆書嵯峨。
安用呼老子，兩脚跨橐駝。
有命得堅疾，無術除沉痾。
一從水木迭用事，肺爲廢物囚網羅。
而況小暑之後有初伏與大暑，更添熱厲兼昏魔。
骨閒赫赤炭丸走，皮上烘炙鐵手摩。
有時一屋之內但覺湯火近，不辨鑊與鍋。
手持匕箸腹先脹，酒到喉嚨顔已酡。
青黏漆葉無所用，鳥伸熊顧其奈何。
五臟孰云可湔洗，百骸終恐生蟲窠。
脫身難上赤霄路，夢魂忽泛滄溟波。
滄溟盡處是星漢，有人常弄機與梭。
枯槎去後更無客，歷歷赤桂來經過。
取得良書掛牛角，持將斗柄吞明河。
但把明河吞滿腹，不去龍田拾瑶玉。
便控鼇頭出海來，霞點雲痕在眉目。
起穿兩柳行青莎，怪歌使我須吟哦。
吟哦作文非小事，要爲法度後世無譏訶。
大抵文章本諸內，歸之無憾斯平和。
擬之於經輔之友，精講明辯相切磋。
君雖病肝，其心可用教。
我雖病肺，心亦不自阿。
日夜思索，已矣老矣，所學亡失多。
一別北軒君，參商與胡越。
先聲從西來，塵榻爲君拂。
吟行時引頭，吟坐即摇筆。
未見問行人，既見惜短日。
緩頰相問勞，劇談盡忠切。
耳竅雖塞豆，口角自流沫。
崔子祥而論，祝令閔且說。
籬閒菊參差，樽中酒澄澈。
把酒互相勸，投菊兩不絕。
客主莫分辨，僮僕亦娛悅。
若比龐公家，妻子不羅列。
悔令唱驪歌，惜不醉寒月。
念子爲令尹，行義高突兀。
當官志不回，斂版腰可折。
與俗皆背馳，而慕古遺烈。
竹節生便堅，劍氣久已發。
其時東野外，頻煩大夫謁。
篇章日相尋，氣勢誰可遏。
仍携大軸來，使我兩目閱。
人事有合離，歲月成恍惚。
逸翮騰方高，駿馬足不蹷。
子實不我忘，我亦不子忽。
與之氣類同，見之心欲豁。
金城不可破，鐵槊不可奪。
擇交蓋已定，言志亦已合。
布陣詩甚詳，揮灑手不歇。
更約臨行時，斯言可贈別。
縣令醉時花滿睫，縣令卧時雲滿榻。
其時北面竹軒凉，雨聲霎罷風颯颯。
美人爭唱醒酒歌，濕透紅綃聲未匝。
玉容沃以沉香水，瑶槃凍屑珠璣雜。
魂夢適從何處來，帳中猶把浮雲踏。
自說騎鸞向閬風，到時玉洞諸仙合。
只被桃花迷殺人，行顧瑶關忽雙闔。
枕上猶能走筆吟，纍纍吐出珠千蛤。
壓倒唐時白與元，兩翁相顧如何答。
醉中吟問風流掾，酒價太高何日賤。
如何使我典衣沽，詩人未有春衫絹。
詩人有酒不須歌，自有春風四面多。
山陽才吏倪大夫，煩君爲我特致書。
正月臘寒猶未去，諸君吟坐待圍爐。
報漫翁，無錢可沽酒。
青衫典不得，黄卷賣不售。
借問公田中，秫米種幾斗。
休管將來旱與水，莫爲妻兒種粳米。
兄來留下二萬錢，送與酒家主人未。
不然何計見春風，空將花插白頭翁。
簿書營營幾時了，何如載酒訪揚雄。
漫翁俊逸幾無偶，安得吟詩類中酒。
却是蓬頭枕上吟，不知還有人嗔否。
漫翁春思今如何，但覺新詩老更多。
却應笑我粗豪甚，頗似將軍出塞歌。
海陵周裕之，又爲淮上客。
來尋南郭路，不見張宜伯。
宜伯在京口，不知誰與遊。
時時應北望，只可見瓜州。
余雖不作洛陽客，自有吟魂兼醉魄。
吟魂醉魄御風行，看盡千花萬花色。
寧知洛浦有人留，挽定春衫歸不得。
脫身誤入嵩山中，山中逢見白鬚翁。
歡然借我雙金童，須臾引入花林中。
亂花深處迷西東，花光照天香薰空。
金盆挹酒雙瑶鍾，酒酣邀我吟春風。
紺雲千丈揮玉虹，搜羅萬變窮神功。
有人飛下紫霄峰，酬詩解佩聲玲瓏。
余方却步不與語，笑余不似鄭交甫。
兩箇學官位，都來一步地。
青眼與白眼，五日不相視。
子爲道塗行，我爲刀筆吏。
兩者較勤勞，大同而小異。
妾家本住吳山側，曾與吳姬鬬顔色。
燕脂兩臉綠雙鬟，有貌有才爲第一。
十歲能吟謝女詩，十五爲文學班姬。
十六七後漸多難，一身困瘁成流離。
爾後孤貧事更多，教妾一身無奈何。
其時癡騃被人誤，遂入朱門披綺羅。
朱門美人多嫉妒，教妾一身無所措。
眉不敢畫眼不擡，飲氣吞聲過朝暮。
受盡苦辛人不知，却待歸時不得歸。
羅衣滿身空挹淚，何時却著舊時衣。
如今八月九月時，吟翁還愛黄菊籬。
及見清風楊柳枝，時時對柳呼酒卮。
頭顱半禿牙齒稀，村田未去尋牛衣。
爲唱驪駒不及時，主人先道無庸歸。
詩翁吟袖忽翩然，使脫紅塵騰紫烟。
一身病骨如生翅，兩道銀河不用船。
奔星相隨趁明月，鳴鸞引去追飛仙。
琅玕樹下夜宴起，雲童爲汲瑶山水。
仍遣詩筒寄閬風，詩筒落下烟霞中。
人閒知是吟哦翁，舉頭齊望青冥空。
誰何哭，哀且危。
白頭母，朱顔兒。
兒忽捨母去，母何用生爲。
架上有兒書，篋中有兒衣。
兒聲不復聞，兒貌不復窺。
誰何哭，哀復哀。
腸未絕，心先摧。
母恃兒爲命，兒去不復來。
朝看他人兒，暮看他人子。
一日一夜閒，十生九復死。
君不見昨夜人靜黄昏時，含辛抱痛無人知。
其時忽不記兒死，倚門引頸望兒歸。
客去即吟詩，吟詩即飲酒。
時時進一盃，往往積成斗。
貪憶洛陽花，忘却江頭柳。
借問別離客，得似尋常否。
此花未開時，美子藏深閨。
香心若無有，深淺何由知。
前日花忽開，美人放出深閨來。
春風盡日不相管，鶑是郎兮蝶是媒。
誰將金錢擲西子，笑中不掩燕脂腮。
君王親執紫金盞，太真又醉白瑶臺。
此花萬態不可說，莫教容易爲塵埃。
我心雖然淡如水，爲花一醉何辭哉。
楊柳楊柳復楊柳，舞罷青衫困垂手。
相如病思最多情，沈約才清更酣酒。
君看好鳥鳴枝閒，日與春風問安否。
清明前後峭寒時，好把香綿閒抖擻。
睡入凈域居，夢有殊方樂。
不須汎海裝，去採神仙藥。
手闢黄金闕，足踏巨鼇殻。
更作西方行，真到崑崙脚。
人莫嗟勞生，睡者吾一樂。
困來入醉鄉，夢去得仙藥。
瘦脛鶴伸足，老背龜側殻。
日出紙窗明，烟霞忽失脚。
可惜兩眼青，不見一室白。
爲子吟喉乾，使我酒面赤。
醉中一夜騎鸞鳳，麻姑空敞桃花洞。
南樓下去北軒中，西關放過東臯夢。
罷酒已半夜，重來慰幽花。
可惜遭風雨，太半成泥沙。
移坐環其叢，含香嚼其華。
五人摘滿手，歸來千萬葩。
江南費盡春風力，嶺頭驛使無消息。
有人贈我一枝花，滿面春風與春色。
詩老今朝頗安否，且來同酌一盃酒。
雖無鼓吹相歡娛，自可笑吟相拍手。
軺車使者良苦辛，手持漢節入紅塵。
青嶂斷時初見日，黄沙飛處不逢人。
妾身安在何足卹，紅簾翠幙遮羅裙。
男兒大抵貴忠義，而況委質爲人臣。
不憂死節奉王事，但恐偷生爲妾身。
妾嫁郎時尚癡騃，可惜黄金如土賣。
誤將玉體與儇兒，身卧汙泥佩蘭茝。
無禮無義將奈何，但抱羅衣千萬带。
欲令高節比梁鴻，說與墦閒仍不改。
莫嗟遠別離，離合良有時。
所願君自愛，養取胸中奇。
莫恨別離久，願君自持守。
所守義或非，得之適爲醜。
君莫愛妾身，妾以死奉君。
一片玉爲面，百尺布裁裙。
子亦當何如，爲國愛其軀。
一節死不變，如妾事吾夫。
束带人待行，牽衣未能別。
遺子酒一卮，聽我歌三闋。
其一獻君壽，白髪爲君偶。
其二祝康寧，玉體和而平。
其三無累家，無令妾咨嗟。
不患不富貴，所患入於邪。
今朝乃是三月三，三分春色二分去。
一分春色能幾多，吟翁老病無如何。
却思翁在秦中時，年少愛遊山與溪。
其時人物如神仙，手携酒榼擎花枝。
人不惜錢似癡騃，乞者與之見者買。
人人俱著好衣裳，處處紛紛成五采。
山上山前鬧如市，人半歸時城欲閉。
西溪最是柏坡頭，人家占却無閒地。
更有幾處入城早，清明上巳踏芳草。
若無疾病與死亡，人家大抵無煩惱。
雁從何處來，正望東南飛。
毛閒認白露，肚下看殘暉。
浮雲共烟水，日夜爲所依。
衡陽是故山，但恐故人稀。
關西不雨凡幾城，孜孜誰獨勞其情。
鎮潼太守真賢明，驅車遠有金沙行。
春空破碧幢高旌，東風環珮鏘瑶瓊。
溪翁不釣童不耕，隆隆千里謳歌聲。
從容禱罷殘霞橫，蓮花頂上微雲生。
雲兮雲兮雲莫停，霈然一灑塵埃清。
烏紗巾，紫綺裘。
夢中太白從吾遊，陶陶爛醉江山秋。
半夜起來覓不見，頭背長安淚如霰。
好笑南郭翁，白鬢愛楊柳。
如今十月後，猶飲菊花酒。
楊柳色漬面，菊花香漬牙。
喉嚨溜香汁，腸胃浮香葩。
所飲幾何酒，所吟無限詩。
若言絲與管，便是吟哦時。
心無一事累，意與千古期。
一身成土木，兩脚登雲霓。
但欲比陶潜，豈肯爲杜微。
公有如此客，可不使公知。
更問公安否，且喜公來歸。
一從有意惜庭蕪，幾日無心到楊柳。
好色盡歸簾下翁，餘光掬與船中叟。
紺液難從日下乾，芳姿易向霜中老。
纔到春還車馬稀，青青勝却朱顔好。
山前勝入樵兒手，亦勝江頭伴烟柳。
閒中好步陶先生，醉裏宜眠鄭雲叟。
我闢閒階恨不早，草正茸茸花又老。
人心好惡任不齊，但問青紅阿誰好。
觀草亦有術，可使無涯際。
誰知簾下情，或有林閒味。
南郭雖如此，東臯亦何異。
便可棄衣冠，閒枕青雲睡。
先生卧內花爲屏，錦堆四面紅雲生。
珊瑚枕上三四更，半醒半醉魂夢驚。
安得仙葩千萬英，不是天台是武陵。
此是熊熊策，先題吳季詩。
季自題學書，如此怜吾兒。
季有古人風，怜兒心可知。
莫望坡頭日，日色催行人。
莫望河上草，草色空連雲。
雲邊芳草路，茫然是何處。
行人望不見，草色自如故。
酷哉武成，枉殺樂陵。
一步一杖，遶堂土頳。
投之池中，池水盡赤。
其妃哀號，至死不食。
其指其手，拳不可擘。
九院之後，小屍猶在。
骨碎肉爛，緋袍金带。
一袍有靴，一髻有解。
哀哉嗚呼，此兒何罪。
賊人之孤，負人之託。
毒如豺狼，險如谿壑。
身自爲孽，其子受之。
扼咽蒙頭，連頸橫屍。
報應如此，其來勿問。
與其自殺，不容尺寸。
我哀其愚，作爲此詩。
永貽厥鑒，勿爲險欺。
前年離長安，與公爲死訣。
長安門外長樂坡，胸中壯氣渾消磨。
其時夜宿灞橋上，夢中勒馬猶西望。
江淮之上情愈勞，去年曾寄西山高。
今年今日春將歸，春風不似秋風時。
山陽數月雨不止，泥深窮巷行人稀。
忽聞公死終南山，坐中忽過東西關。
黄泉一去幾萬里，吁嗟公兮何時還。
盂有水兮無食薦，烹有茶兮無酒奠。
魂兮來兮不可知，來若飄風去如電。
報恩之事終有期，未必儒生只貧賤。
東門園上春風微，醇醇塚上花成圍。
醇醇一去不復返，食一盂兮酒一卮。
悲莫悲乎今日，傷莫傷乎舊衣。
思其言而想其貌，吁嗟乎天殤吾兒。
罇中一勺水，其味誠淡薄。
盡日設重席，無人與酬酢。
東鄰有旨酒，金壺而玉爵。
門前羅軒車，陶陶一何樂。
神地出淵泉，商羊向天舞。
電火燒黑空，雷車震金鼓。
大塊噫風吹黄沙，黄沙須臾化爲霧。
此時陰氣一何盛，蚓噓雲兮鬼嘯雨。
雨繩繩兮雲蒸蒸，天慘慘兮朝復莫。
嗟爾長淮之民，何生而苦。
方饉而饑，方疫而愈。
乃有此患，普及於汝。
地湧水泉，天降淫雨。
浩浩之勢，包山逾阜。
汝居無廬，汝耕無土。
汝口嗷嗷，其誰安訴。
吾聞堯水凡九年，民雖昏墊不失所。
願我君王發德音，一變悲號作歌舞。
其難其難，道亦大艱，或缺或完。
戰國盜竊，嬴秦暴孽，遺風餘烈。
所存幾何，枯株之柯，填源之波。
漢得天下，方有學者，其徒蓋寡。
孝文孝武，稍稍復古。
仲舒之伍，巉嵒崢嶸。
窮先王經，道乃大明。
西漢之風，與三代同，實儒之功。
晉魏寇讎，學者寖浮，不源而流。
齊梁之閒，斧斫刀剜，大樸益殘。
隋唱唐和，元氣盡破，爲斯文禍。
學者皇皇，賦道大光，六經逃藏。
冶容艷膚，繡衣紅襦。
衆奔羣趨，若大有爲。
謂之背馳，終身寒饑。
物不終盛，皇帝有命，萬口齊慶。
復明經科，大張網羅，海隅山阿。
麟之奔奔，鳳之軒軒，龍之蜿蜿。
會稽之竹，崑崙之玉，牛山之木。
逄蒙執射，伯樂進馬，造父御駕。
琴瑟既更，韶音遊聲，復還於今。
唐虞之謨，夏商之書，其庶幾乎。
天下之賦，摧縮消沮，迷失道路。
革萬世弊，興萬世利，繄我皇帝。
臣敢不歌，流爲大和，百世不磨。
玉女投壺天大笑，千尋火炬當空照。
老龍行遲天忽怒，雷車壯士渹連鼓。
黑鱗鐵甲十萬許，急把銀河傾作雨。
胸中不平氣，忽然凌太虛。
無人哭一聲，半夜思唐衢。
主人雖好事，其來不知幾。
胡不築高垣，胡不關重扉。
不敢直道退，遂由邪徑歸。
飲過即有疾，何以慰親闈。
有客何爲者，不穿亦不鑿。
匣中是何物，塵埃漬鋒鍔。
登山守直道，荆榛與溝壑。
安得百畝田，以就斑衣樂。
丹山一鳳雙雛生，十分羽翼三分成。
未能飛奮先能鳴，纔鳴不作凡鳥聲。
羽毛安得相混并，鵬霄九萬當冥冥。
簫韶九奏儀王庭，光華舜旦魁羣經。
周氏二子千人英，余觀其詩余輒驚。
渾然骨格已老成，凜乎辭句冰霜清。
不然何以知君名，余知必作詩之精。
今觀君詩眉且低，文章老大無人知。
少年便莫相輕欺，丈夫壯氣如虹蜺。
古之庸者猶雄飛，青雲自有相逢時。
物無其實，其名弗至。
實以先之，名以次之。
事無其實，君子弗名。
可表其實，可考其行。
名以表之，行以考之。
信斯名者，斯民可見。
樂斯名者，斯堂可燕。
可燕可歌，使臣之光。
有孚實惠，民悅無疆。
天門嶪嶪，洞達通徹。
地雖幽陰，明白昭晰。
有來即應，無往弗答。
或旋其日，或逾厥月。
或降吉祥，或出妖孽。
或生美好，或産醜缺。
或使合并，或令分裂。
凡皆若此，其故可說。
人之所喜，神則歡悅。
和氣流暢，精粹凝結。
草木受之，形類孤絕。
其無所苟，而不徒設。
爰有江氏，世載其德。
子子孫孫，能敬勿失。
其叔有令，如出諸意。
戮力同心，道路相繼。
二十六喪，收斂聚會。
在圉之北，同日俱痤。
迺有二物，以彰厥美。
其一維何，是曰靈芝。
如蓋上設，如杠下持。
其色黄紫，其光陸離。
其肉堅厚，弗柯弗衰。
其二維何，是曰連理。
巨幹修枝，貫通骨髓。
物不可間，人不得披。
以類考之，不必異本。
其奇若此，其吉勿問。
其恍其惚，其惚其恍。
必寓諸物，以來神貺。
維神之貺，如岡如陵。
有德者勝，德雖可勝。
其心兢兢，則亦可承。
維神之貺，必以其類。
或大其家，或大其世。
敬之戒之，永終厥義。
彼美新安，有水有山。
有墳巋然，百五十年。
爰有曾孫，赤韍朱軒。
來守茲土，以慰斯墳。
掃除必躬，奉祠必親。
水毛陸産，膋牲上尊。
百物皆具，千兵駿奔。
觀者如堵，從者如雲。
心追無窮，誠通無垠。
溟漠之魄，恍惚之魂。
如闢其塗，如啟其門。
如興于寢，如作于室。
如出黄泉，如見白日。
山有武夷，水有建溪。
有猿有鶴，有菴可棲。
有菴可棲，云乎不歸。
蔡氏之子，彼仲女者。
考之古今，如仲者寡。
有德之容，有德之性。
所好所習，一出於正。
貌莊而麗，氣溫而醇。
女子之中，而有斯人。
慈良端厚，內敏而重。
終日寡言，亦不戲弄。
字無難易，所見輒識。
不知此女，從何而得。
讀釋氏書，欣然有適。
身之所有，皆出自然。
如何不幸，不假之年。
揚州道中，死於六月。
二十七日，暑氣酷烈。
二十九日，三更大殮。
形神如生，體亦不變。
其氣甚潔，其香甚郁。
附於身者，何用珠玉。
不知此女，而往何處。
杳杳冥冥，雲霞烟霧。
世之所有，則維其常。
若斯人者，獨秀孤芳。
吾於其母，是爲內兄。
哀吟惻惻，慰其死生。
泰山隆隆，作鎮于東。
有如配林，在淮之陰。
厥廟維嚴，厥貌維肖。
斯民奉之，是爲別廟。
此城不可名甘羅，淮陰侯國冤忿多。
其氣鬰鬰而勃勃，遂令平地生嵯峨。
吳越佳人古云好，破家亡國可勝道。
昨夜閒觀愛愛歌，坐中歎息無如何。
愛愛乃是娼家女，渾金璞玉埋塵土。
歌舞吳中第一人，綠髪雙鬟纔十五。
耳聞眼見是何事，不謂其人乃如許。
操心危兮慮患深，半夜燈前淚如雨。
假如一笑得千金，不如嫁作良人婦。
桃李不爲當路花，芙蓉開向秋風渚。
忽然一日逢張氏，便約終身不相棄。
山可磨兮海可枯，生唯一兮死無二。
有如樗櫟叢中木，忽然化作瀟湘竹。
又如黄鳥春風時，遷喬木兮出幽谷。
文君走馬來成都，弄玉吹簫纔幾曲。
不聞馬上琵琶聲，却在山頭望夫哭。
去年春風還滿房，昨夜月明還滿牀。
行人一去不復返，不是江山歧路長。
前年猶惜金縷衣，去年不畫深燕脂。
今年今日萬事已，鮫綃翡翠看如泥。
一女二夫兮妾之所羞，不忠於所事兮其將何求。
蛾眉皓齒兮乃妾之讎，不如無生兮庶幾無尤。
喓喓草蟲兮趯趯阜螽，靡不有初兮鮮克有終。
鴛鴦于飛兮畢之羅之，人閒此恨兮消何時。
深山人迹不到處，病鸞斂翅巢空枝。
一般花下飲一盞，但是花開不須揀。
亂紅亂翠已迷人，猶望桃源迴醉眼。
大抵人閒同一寓，外物之來寓中寓。
主人於爾本無心，誰使之來誰使去。
來時無所增吾悅，去時談笑亦不輟。
惟有山叟與溪翁，屋裏閒雲船上月。
一從古往成蹉跎，失之則憾得之歌。
不從平路從風波，或遭陷穽或網羅。
有人嚙臂遺其親，有人之楚復之秦。
侯門灑掃寧苦辛，牛衣涕泣傷賤貧。
誰人衒鬻來上書，誰人乞貸留公車。
誰人入關便棄繻，誰思躣馬疾其驅。
更有隋時二隠夫，欲將林壑謀金朱。
倒行之輩尤可吁，當時自欲烹其軀。
却是揚雄所性恬，誰須名字學韋賢。
積薪可恨汲生言，不道真風任自然。
自然處者其爲誰，以寄名亭如此奇。
俗人所患在失之，安知達者靜者心平夷。
達者洞然無所蔽，靜者泊然無所累。
無蔽無累無所營，其中主者性與誠。
登斯亭兮觀斯名，人閒萬事皆可平。
耳邊啼鳥喚不起，有人醉卧春風裏。
被花迷入夢魂中，却上烟霞弄瑶水。
淮陰寄食卒爲將，南陽閒卧卒爲相。
孟軻之道其如何，枉尺如何直尋丈。
有客不爲賦，而乃求榮階。
是猶適吳楚，却背東西來。
孟郊從進士，聞者徒相咍。
退之髪已禿，知己其誰哉。
余獨謂不然，此事何足哀。
但恐子之道，未足爲奇侅。
子歌堅誠好，不爲利所回。
得則爲顔氏，失則爲隤孏。
爲子歌一闋，爲子酌一杯。
余歌爲爾宜何歌，余聞日月如飛梭。
但憂其道不到古，窮通之事余如何。
有人望月吟太虛，半夜秋風生碧蘆。
碧蘆風起吹老桂，吟聲入月驚蟾蜍。
明夜中秋更好吟，兔肥蟾大桂成林。
桂兔之外有何物，玉池水到中秋溢，秋風刮水如霜滴。
去年中秋月，與子共吟詩。
今年中秋月，與子嗟別離。
前書約相見，頗說中秋期。
夜久風霜寒，對月空相思。
山陽如許大，不與我同住。
翩翩雁與鴻，可惜分飛去。
淮中極清泚，亦有洲與沚。
一雁自安棲，一鴻望江水。
空中氣候何蒼蒼，風力不勁雲不黄。
一冬無雪農家忙，爲憂麰麥不豐穰。
若有雪時滿引觴，仍將詩去報庾郎。
牢收浙帥厨中羊，恐有劍客過城隍。
縛竹編茅雜亂蓬，四籬俱是野花叢。
莫道江湖山色好，籬落不禁秋後風。
秋後風從西北起，身上蓑衣冷如水。
夫妻却在釣船中，兒孫走入蘆花裏。
夫妻不會作活計，辛苦賣魚沽酒費。
兒孫身上更貧窮，白日無衣夜無被。
昨日前村酤酒處，今朝忽見無人住。
聞道江南地更暖，移舟急望江南去。
有人口誦浮雲曲，手把瀟湘一竿竹。
荻花洲上作茅菴，坐看江頭浪如屋。
白髪老翁心似鐵，網盡溪魚猶未歇。
船中渾是賣魚錢，買酒烹魚醉明月。
水曲山隈四五家，夕陽烟火隔蘆花。
漁唱歇，醉眠斜，綸竿蓑笠是生涯。
見說紅塵罩九衢，貪名逐利各區區。
論得失，問榮枯，爭似儂家占五湖。
討得漁竿買得船，歸休何必待高年。
深浪裏，亂雲邊，只有逍遥是水仙。
飽則高歌醉即眠，只知頭白不知年。
江遶屋，水隨船，買得風光不著錢。
管得江湖占得山，白雲同散學雲閒。
清旦出，夕陽還，不知身在畫屏閒。
一酌村醪一曲歌，回看塵世足風波。
憂患大，是非多，縱得榮華有幾何。
嘗聞唐李氏，世號爲賢妻。
以力營七喪，或謂難庶幾。
孰知蔡家婦，其事乃同之。
豈特在中饋，無往而無儀。
孝於其所尊，慈於其所卑。
即知義所在，能終義所爲。
我生至此極，我嫁逢百罹。
其屬死略盡，其骨俱無歸。
身爲未亡人，心乃真男兒。
以己任其責，無忘須臾時。
但恐事不濟，安知卹寒饑。
乃捐奉生具，而爲送亡資。
面不御膏沐，首不加冠笄。
金珠鬻於市，文繡容何施。
更無囊中裝，唯有身上衣。
殆將截其髪，幸苟完其肌。
所得蓋良苦，所積從細微。
如此十年久，猶以爲支離。
日下卜諸良，宅兆相厥宜。
一舉十八喪，一旦得所依。
手自植松楸，身亦沾塗泥。
何暇裹兩足，但知勤四肢。
居者歎於室，行者泣於歧。
鳥亦助叫號，人思操虆梩。
冥冥長夜魂，所獲喜可知。
鬰鬰佳城中，不爲中道尸。
卒辦其家事，少慰而心悲。
義深海可涸，行堅山可摧。
孤誠貫白日，幽光淩虹霓。
吾聞古烈女，犖犖非無奇。
一死蓋易處，一節亦易持。
至如張氏者，使人尤歔欷。
誰爲孝婦傳，誰爲黄絹碑。
亦有淮上翁，爲述濉陽詩。
移書太史氏，無令茲逸遺。
臨卧更飲一盃酒，自唱仙謠拍雙手。
春風欺醉入懷來，留下亂花香一斗。
哀哀復哀哀，哀哀至此極。
孤兒與慈母，中路忽相失。
恍惚須臾閒，終日不復得。
誰復坐我堂，誰復入我室。
誰復飲兒酒，誰復哺兒食。
兒饑復誰念，兒寒復誰卹。
耳不聞慈語，目不見慈色。
譬如行路人，日遠如一日。
行人猶可期，遠道猶可追。
天窮地盡處，一日猶可歸。
哀哀復哀哀，此去無盡時。
誰言生離別，不知死別離。
君不見人已閉門鳥已棲，黄昏塚畔孤兒啼。
書之有古篆，文之有六經。
秦漢而下浸以徙，隸學基路生重扃。
其閒述者亦世出，牛蹄之水纔一泓。
先生之志在復古，胸中直氣何森森。
獨乘騏驥追大朴，執縛浮銳攘欃槍。
手中一筆千萬變，天風號令驅雷霆。
蛇蟠蠖屈體既具，鶚立虎視勢乃成。
剛柔伸屈有常勢，天地之道陽與陰。
傑然出者其勢聳，嶽仞五千磨太清。
盤然屈者非一屈，黄河九折來滄溟。
龐然一畫勢自若，老將堅卧中軍營。
至於一點亦有象，地丘人目天之星。
先生大體貴淳古，輕輕重重齊權衡。
周家太師負黼扆，高冠大旆朝王庭。
唐虞二帝正揖讓，臯夔稷契環兩楹。
聖人作樂有大本，剔抉淫衛完古音。
大匠作室以規矩，悉去臲𡰈除斜撐。
專車骨節世不朽，今乃一縱而一橫。
巨靈以手遏大難，印入山骨磨不平。
雄恢嚴毅不可犯，手中常握十萬兵。
信乎創字自有說，宜必象形而象聲。
天地之大有萬象，萬象不能遁其情。
嗚呼篆法乃如此，大哉剛健純粹精。
走獸之類爲麒麟，飛鳥之類爲鷦鵬。
蹊徑之類爲大路，垣牆之類爲堅城。
以德論之爲聖人，以法論之爲朝廷。
傍睨衆字乃可笑，太山之重鴻毛輕。
亡國之主好逸豫，兒女子輩多驕淫。
聖人之後惟孟子，古篆之後唯陽冰。
金渾玉璞天下寶，嗟乎世俗多聾盲。
欲行古道世輒笑，欲言古學世輒驚。
志之所之在一賦，斗筲之器徒易盈。
雕蟲篆刻滿天下，不矜實行矜虛名。
六經塵土塞高閣，聖人之道成坎坑。
況乎古篆固可棄，胡爲獨好於先生。
洞庭湖口君須過，爲我回頭弔屈平。
楚國誰曾怜直道，湘江依舊寄冤聲。
反騷義命賢揚子，作賦譏傷陋賈生。
若是獨醒無不可，荷蓑猶可釣而耕。
區區拖損一紬袍，行到郊居力已勞。
有命自知誰畏禍，無災可避謾登高。
黄金菊滿花情薄，白玉樽深酒興豪。
盡日使君人不至，淵明吟醉也陶陶。
已矣哀哉死有終，青衫就木未爲窮。
義如有枉榮斯辱，事苟無邪蹇勝通。
力致全喪關右帥，泣尋孤櫬郭西翁。
精神入夢非生及，使我低顔愧古風。
初余視子髪垂肩，及至成童便聳然。
憂患纏來成白頷，聲名隨去入黄泉。
孤甥見卹情非淺，暴骨收藏義可傳。
多少文章零落盡，朝廷何處訪遺編。
與君相得久忘言，晚更傾腸共豁然。
剗盡丘陵平作路，决開溝澮合爲川。
古人刎頸終相殺，世俗操心愛脇肩。
六十老翁能有幾，却尋舊友向黄泉。
有時半日兩敲門，語罷南窗坐北軒。
意外得文哀絕筆，理中論事酷能言。
須知是物非無本，若論斯人自有源。
不蹈不襲真所性，洪河自古出崑崙。
青衫伴我情彌重，白首期君事忽乖。
天下若教俱好義，道傍安得有遺骸。
且將綿蓋孤兒寢，誰折荆爲稚女釵。
吟至此篇還索酒，更持薑桂坐寒齋。
我誦千濤噴雪詩，急提筆去寫僧扉。
碧蘆陰處評文坐，黄菊花時載酒隨。
老丈爲兒親送藥，衰翁頼子少呼醫。
最是秦中葬枯骨，不須銘墓只鎸肌。
道傍有無車馬通，朝復莫兮秋且冬。
草頭半折木已空，鳥啄噤兮霜與風。
白鷗肚上殘日紅，一丘莽蒼黄昏中。
亦有松陵怨詩否，此時誰訪談玄翁。
好讀奇書好運籌，橫刀常賦玉關秋。
銅符正選千兵守，金印猶虛萬戶侯。
艗趁潮來家易到，龍投池上劍難求。
應須讀盡平蠻策，二廣封疆近吉州。
北邊控扼重瀛州，虎視鷹揚屬壯猷。
盡道胡人新斷臂，安知漢將欲舂喉。
爲文法度堆青簡，奉使勳勞半白頭。
六路全秦與全魏，不須野戰覓封侯。
師屯十萬建牙旗，大纛森森重使威。
燕頷將軍宜繡帽，龍驤戰士愛犀衣。
銀鎗作隊行春去，蠟炬成林校獵歸。
更看鈴齋憑几處，文如布陣翰如飛。
胡人勇悍真勍敵，漢將威名重泰山。
隠若金城當一面，橫如鐵陣控三關。
防秋甲士屯田去，牧馬氈裘避塞還。
儒帥著書閒暇否，兩淮人物太平閒。
帥臣所統在燕南，事事如窺指掌閒。
仗鉞精神堪破虜，搤吭形勢正當關。
十洲部分連滄海，一道軍聲過黑山。
文武非徒尹吉甫，前時方叔已平蠻。
事皆術內宜謀帥，奇在胸中合運籌。
戰士常騎突陣馬，將軍須養犒師牛。
雅歌坐燕春歸塞，緩带行吟月上樓。
且勸主人宜飲酒，邊城六月已如秋。
李令歸來歲月深，池人得子貴其情。
定知縣事依前簡，還記官曹復舊清。
如問以思謀所貴，能嚴而恕罰斯輕。
芙蓉水上人相憶，因寄梅花附此聲。
庾郎醖藉本仙材，適自王家池上回。
楊柳風前紅蠟炬，芙蓉香畔白髯顋。
便摇健筆揮詩藁，仍替衰翁倒酒罍。
說與泗州倪發勾，夢隨淮水向東來。
犖犖雄名駭世閒，堂堂誰敢舉頭看。
高談豹略今無敵，誰污龍泉血未乾。
蠻貢急趨金殿肅，胡蹝深入鐵山閒。
關中自號詩書將，肯愧齊王在將壇。
此中可恨恨無山，猶勝紛紛富貴閒。
綠野盡充公好尚，朱門安得水回環。
對雲披住雲邊浪，踏月空行月下灣。
好戴宮紗著宮錦，時時吟去復吟還。
君看梅艷似何人，不畫蛾眉色自真。
冷寄北風淮上雪，暖思南國嶺頭春。
莫嗔俗眼偏相棄，若比夭桃太不勻。
我共參軍同所好，折來酣笑插烏巾。
月庭有影終難辨，雪徑無香不易分。
江上肌膚新出浴，嶺頭環珮忽藏雲。
少他幾幅青羅袂，解與何人繡段裙。
我愛此花真一色，將詩急報范參軍。
若論君顔色，瓊瑶未足珍。
花中誰作偶，物外獨先春。
有艷皆歸樸，無妖可媚人。
江南看已厭，洛浦種還新。
日晚巫山雨，牆低宋玉鄰。
施朱其已僞，傅粉亦非真。
堪把歌詩贈，何辭唱和頻。
君篇爲第一，便可獻楓宸。
寒梅雖淡薄，乃是物之珍。
天與離羣性，花前獨步春。
江臯多冒雪，山路不逢人。
根本蟠雖久，花趺長自新。
妖姿雖共處，正色願相鄰。
縱使紅爲飾，何如素是真。
北人殊未識，南國見何頻。
須假東風力，春香到紫宸。
本朝謀帥得雄剛，氣語無邪面目方。
掌握事嚴持斧鉞，咽喉地緊扼豺狼。
鐵林猛士新翻陣，幕府奇書舊滿囊。
可減邊兵三十萬，匈奴走入黑山藏。
手持報簡人歸後，足步迴廊角住聲。
但恐舟行隨早晚，此時秋色半陰晴。
明朝路向雲邊望，今夜詩須枕上成。
四壁無燈窗有月，直無老夢到三更。
連朝送客經三日，每夜忘眠約數更。
枕上尋船無夢去，窗間望月有詩成。
莫愁病叟添愁思，爲恐行人趁曉晴。
急送村醪追後乘，要教飲處憶南城。
各自逢人且寄音，仍須南北夢相尋。
已成鳬雁分飛勢，更值淮湖連日陰。
每論事時於義切，重來別後此情深。
山東定飲登高酒，剩折黄花望我吟。
朱輪海上新迎部，玉筍朝中舊立班。
曾屈高風來泮水，宜將老夢到朐山。
霞張列炬紅彌野，潮作飛霜白叩關。
三四百州爲第一，日華先照郡樓閒。
淮東學士求新範，海角仙人棄舊居。
不用更携揚子醖，但來同噉庾郎蔬。
赤墀待把文章獻，黄綬難親議論餘。
泮水宮中方就講，何煩留下橐中書。
西城塔下逢君後，南郭庠中借館居。
正共孤甥棲暖席，未如老圃灌寒蔬。
直生豈敢嗟年暮，餓死猶慚乞祭餘。
六十衰翁如可教，更忙須遺所藏書。
僧房幾載如禪定，州序今來以義居。
直道褐衣猶勝錦，枉身牢鼎不如蔬。
何心敢冀漿先饋，無善兼令歲有餘。
最是學文方自訟，只堪把筆教兒書。
南州本是諸儒秀，上國宜從大隠居。
別我好留仙竹杖，送君欲獻野芹蔬。
所慚下士文章陋，未報諸公禮義餘。
若見汝陰前太守，爲言迂闊正談書。
誰家門外柳雙株，滿屋清風是我居。
霜後正逢籬下菊，雪前已貯甕中蔬。
沫流口角耽吟睡，毛墜頭心久病餘。
努力正如初學輩，老瞳昏澀夜看書。
上欲求稽古，天書下四溟。
儒風久湮鬰，詔意乃丁寧。
削剝因唐氏，源流自漢庭。
春秋披日月，易象炳丹青。
禮樂搜潜奧，詩書抉杳冥。
今焉拘注疏，何謂復明經。
吟翁如共老莊游，物外能齊樂與憂。
鼇背不爲三島客，魚竿終泛五湖舟。
何須大使詩來問，合使幽人病爲瘳。
陶令菊花猶有在，未知肯飲一杯不。
人爲多情乃送君，余雖不送情更深。
破窗半夜風霜冷，危坐燈前爲子吟。
平生志在青雲霄，十年不飛藏羽毛。
夫子乃是知我者，吟詩贈子何辭勞。
匆匆一棹向東行，抖擻空囊無一金。
買魚沽酒向村市，典却蔡家焦尾琴。
深院吟哦夜半時，須有鬼神聽此詩。
吟聲往往到明月，淮上有風摇桂枝。
城外人傳大使來，吟翁正共客啣杯。
赤帷便記長安道，駿馬仍思御史臺。
義色可令姦膽破，剛姿不爲疾風摧。
公能幾日山陽住，待報舟人且倒桅。
盛德尊光不召賓，玉環星弁自迂身。
北窗卧者陶元亮，大使車中陸子真。
自道老來心逾壯，若論兵後氣彌真。
所慚舊學非精義，仰負高風如古人。
待到伊川濯盡塵，洛陽城下且留身。
文才得似長沙傅，試問如今有幾人。
午日移陰後，行人罷燕時。
路從西郭去，船值北風吹。
夢裏猶迴首，心中欲附詩。
從來義如此，兩意自相知。
我是東臯叟，君居在屋東。
已曾同硯席，最好共耕農。
蕙帳兼棲鶴，籃輿亦带笻。
若評樵採事，須更喚鄰翁。
老掾成迂闊，彌年信不通。
白頭負高義，病眼想清風。
奉使更三節，題名在兩宮。
有人能舉類，舊德起淮東。
一別三千里，俱爲六十翁。
日中多俗事，枕上憶清風。
聞子生雙鳳，看書快兩瞳。
以囊仍貯果，寄我厥苞紅。
東南未回客，行樂又經年。
吳市花朝酒，松江月夜船。
窮閻無屋住，廣殿有詩傳。
若論平生事，無如任自然。
吳有朱夫子，相知凡幾年。
心怜閉門叟，書附過江船。
行已爲人表，文應許世傳。
臨風有餘誨，時復慰皤然。
幕官真有道，野叟是何人。
被此新詩贈，兼之古意醇。
若論今古事，前是老農身。
誰謂芙蓉客，能來相顧頻。
前日喜重來，今朝復送迴。
出門無僕馬，爲子走風埃。
遠客有詩贈，短亭無酒杯。
南州雖得士，東觀却遺才。
一自渡江津，茫然不記春。
船諳淮上月，馬慣洛陽塵。
可去問唐舉，未須慚買臣。
終令舊關吏，還似棄繻人。
兩翅慢如雲，倦飛歸故林。
褐夫懷有玉，貧女歎無金。
北闕報初罷，南陔情更深。
升堂拜親後，先看白頭簪。
南北倦遊客，離家幾問津。
文隨年共老，名與德俱新。
射策謾稽古，抱關猶誤親。
窮通只如此，寧愧斷機人。
千兵州將已嚴裝，猶入西菴曳繡裳。
坐燕起來中酒色，行春歸後落花香。
難酬高義情彌重，欲述餘恩事更長。
但看楚人遮道處，草頭垂淚濕殘陽。
昔者淮南使，剛中輔以和。
生前無所苟，身後事如何。
有子泣枯草，無人誦蓼莪。
林公爲不死，下客謾悲歌。
節用黄金詔紫泥，皇華仍賦使臣詩。
三千里路爭迎送，五十州官待指揮。
盡解纍囚南到日，却尋急傳北歸時。
趣裝亦有明珠否，八樹成林桂一枝。
遠服兵刑事可知，全吳分野有星移。
漢家詔使登車後，蜀道忠臣叱馭時。
山色迎來城到近，桂香隨去馬行遲。
梅林亦是公家管，廣帥應須寄北枝。
出乎志者莫如詩，商也能言得自誰。
雅頌漢時猶未遠，風騷齊後若何衰。
翰林飛去秋鷹健，工部行來老驥遲。
亦有孟韓聯句好，姓張員外合肩隨。
清而勁者笛爲奇，哀絕孤高更不卑。
日暮誰人憑樓處，月明離婦擣衣時。
何煩作賦攄師憤，最好傾心破主疑。
一弄便能歌怨曲，唐衢義哭合相隨。
醉鄉恍惚在空虛，若論真恬世所無。
坐客任貪清者聖，今人何作古之愚。
宜教側帽穿花過，更好敲門趁月沽。
誰似陶潜最瀟灑，籃輿歸去不須扶。
笑樂真情豈可誣，樂而不笑是何拘。
日中無事逢棋局，春後有花兼酒壺。
輕俠兒前撫手掌，滑稽傳後掩髭鬚。
江南陸俊還安否，乞與笻枝使自扶。
一識明侯二十年，老農依舊未歸田。
學無所得成迂闊，義有其終尚愛憐。
下筆自書青竹汗，上樽仍附玉山泉。
如斯厚意難空飲，待折梅花配酒船。
講罷潮溝吟綠槐，手持銅鉢待相陪。
青瞳好客難留住，白足高僧又带迴。
今日許尋陶令菊，明年約寄陸生梅。
龐公妻子方炊黍，且報舟人莫起桅。
淮上衰翁何所爲，有人寬厚誤相知。
光華奉使方行部，款密成書更附詩。
在泮飲時常睠睠，乘軺過日倍遲遲。
緣公禮義如斯重，好寄梅花近北枝。
倦鶴尋流水，閒雲歸故山。
青囊書在否，留取教人閒。
禁烟娛樂且須頻，二月風光特地新。
料得壺中無俗客，更聞歌者盡陽春。
酒來花下斟瓊液，茶向松閒碾玉塵。
應笑謝安空寂寞，東山終日爲何人。
紅作簾帷翠作裀，隨軒歌舞一時新。
未知醒者何如醉，且向樽前莫負春。
烟重柳梢寒蘸水，日高花徑暖生塵。
自從三月芳菲後，誤入桃源又幾人。
竹爲籬落水爲鄰，草碧花紅一徑新。
盡日歡聲連綠野，滿城和氣入韶春。
歌姬汗濕眉閒翠，舞妓香生襪下塵。
酒陣詩兵皆大敵，未知元帥屬何人。
淮邊羈思嶺頭雲，紺彩騰時電影奔。
一日恰如時輩事，十年空負主人恩。
良因外貌貪馴性，何況中心狎巧言。
他日雕籠如再養，玉環金鏁鐵爲門。
淡烟白浦月黄昏，倚遍闌干空倚門。
接翅定思雲外侶，偷棲應望水邊村。
盡傳世上新詩去，惟有籠中舊物存。
便是却來休更養，不能成事只能言。
赤帷大乘皇華使，鳴玉鏘金訪教官。
紅旆緩摇春日晚，清風先入泮宮寒。
一瓢鄭叟醉初醒，五柳陶翁卧不安。
便著青衫迎謝傅，更無茶果薦杯盤。
吟翁未去水雲閒，坐假虛名屈上官。
忽似仰山心貌竦，更思言事骨毛寒。
繡衣自可招黄綬，星弁須來對鶡冠。
莫怪開門迎候早，今冬無雪卧袁安。
義重江湖叟，情施墟墓閒。
孤魂慰長夜，老淚濕衰顔。
一奠方銘骨，三年更倚山。
更分心兩處，恍惚自收還。
所幸生平世，甘於貧與痾。
被譽嗤杜簿，挾勇恥荆軻。
已恨逢君晚，無辭教我多。
野芹容一獻，更索採樵歌。
外府新讎校，問君來不來。
春隨流水遠，日被落花催。
煩子神仙御，盡予賢聖杯。
何時松徑下，同坐踏蒼苔。
楚有循良守，流民萃一方。
薪蒸溫病骨，菽粟飫饑腸。
永欲充編戶，無心憶故鄉。
恩深何以報，惟有一爐香。
乞得諸倉粟，流民獲所依。
已燃薪禦凍，仍用楮爲衣。
病骨蒙新暖，羸肌復舊肥。
故鄉雖有屋，此處可忘歸。
大夫歸旆暖摇春，正好浮淮向汴津。
一片青山迎去棹，兩隄芳草伴行人。
當官事業今彌劭，滿橐文章老更新。
記取吾鄉蒙實惠，吟翁亦是舊編民。
清風門外客移船，南郭衰翁但惘然。
未吐赤心無限事，重尋皓首幾何年。
茶須飽飯吞甘溜，酒便空心注玉泉。
醉倒淮東鄭雲叟，吟哦聲調入雲烟。
一從西郭恩初重，又至南庠義更深。
自恨杜微無所聽，若忘龔遂是何心。
已知霜露情彌感，更值淮湖氣作陰。
昨夜起來無月色，誰知我爲蔣公吟。
王家池上芙蓉客，曾把新詩贈野人。
不道形骸成土木，却言風月長精神。
凡禽易識甘題鳳，野獸難分誤比麟。
努力唱歌酬不得，枉教白雪落紅塵。
精神滿腹其才裕，清白當官所性存。
國士正居王儉府，野人未識李膺門。
詩筒便恐傳新句，酒席方陪飲上樽。
從此定須懷賤叟，他時來訪我兒孫。
好客重來直上廳，龐家妻女合炊秔。
名言一坐令誰聽，老病雙瞳爲子明。
有道長官方就祿，無能司戶欲歸耕。
如斯出處俱平易，義理難時即共評。
雲出無心鶴倦飛，還家歡笑綵爲衣。
雪醅爲壽酒初熟，玉臠供甘魚正肥。
侍燕每操笻杖去，看花常御板輿歸。
故人願子無窮慶，莫使淮南音信稀。
六十詩翁愛幅巾，清江濯盡洛陽塵。
若無野客來同巷，合有山僧去作鄰。
醉卧不知雲到枕，吟行唯許鶴隨身。
眼看富貴真如夢，說到窮通定笑人。
南郭茶杯菊未香，西簷老柳覺疏黄。
家無縣令雙鳬舄，夢有仙人五色羊。
梅信易傳來嶺北，雁書難附過衡陽。
定知遠俗懷公義，若說威名背負芒。
趨時之悔真良說，枉己之徒信厚顔。
學者淵源當似海，丈夫持守要如山。
挺然特起麟孤角，鄙矣誰窺豹一斑。
爲子臨行雙泣下，白頭人倚夕陽關。
赤縣堂名清與容，主人兼得古人風。
此閒便是烟波上，何處更尋山谷中。
志激懦貪無弊俗，詔宣寬大有餘功。
若將全德評今昔，應笑陳蕃郭令公。
李氏山河勢若蓬，手提長劍截長虹。
請將唐室中興事，可比汾陽再造功。
直道不爲邪黨敗，逆鱗深得諍臣風。
儒生若有逢時幸，未必勳勞盡在公。
莫道山陽官苦辛，大夫未是不閒人。
晝來琴上披尋曲，夜入花閒點檢春。
拖袂带歸香滿袖，迴燈引去蝶隨身。
高才自有風流格，吟作吳謠事最新。
檄書插羽來何速，鐵騎成林勢未分。
北壘噉聲雄似虎，南營殺氣猛如雲。
陣前劍客投犀袂，帳外歌姬曳繡裙。
且待揮兵酣戰罷，却行三舍避將軍。
伏讀憑欄意，私心輒慨然。
聖徒須企聖，賢黨必思賢。
主上方高枕，民閒正息肩。
使君當自逸，治狀已光前。
十載交情義有餘，離羣還歎索然居。
一番思我須成夢，每度人來定寄書。
此日相從尤款密，他時何處覓迂疏。
回來徑哭青墩墓，莫向南城問舊廬。
蘆葉啣來逢北雁，筠筒信斷候南風。
看回白馬殘陽後，吟盡閒雲落月中。
酌水何時尋陸子，寄裙前日爲梁鴻。
孟光多謝閨房秀，醉酒亡繒是我翁。
朝奉清心自皎然，應將外物比腥羶。
詩歌與性相娛樂，聲色因喪永棄捐。
有義睠余東野舊，無能留子北窗眠。
殷勤爲釂陶家酒，更送甆杯與竹牋。
病叟雖迂闊，交情自不疏。
喜逢歸去客，爲謝寄來書。
入幕評文後，臨川視事餘。
携壺吟兩柳，還夢野人居。
公如鄭相怜窮士，我在所知韓孟閒。
下客心形渾是木，高賢禮義欲齊山。
十年用力人誰及，百計酬恩事總艱。
投筆若從班定遠，橫戈先出玉門關。
彼美東南雋，堯時作外臣。
有何歸去物，全得老來身。
一節都無變，平生總是真。
勇於羅守退，甘似庾郎貧。
士望今誰耦，儒林舊絕倫。
其心醇是本，以德厚爲珍。
避盜抽園筍，容奴取庫銀。
時情付流水，外物盡浮雲。
久矣謀閒坐，誰乎願要津。
書藏萬卷好，詩換一筒新。
聚道爲家法，分糧卹外姻。
清風還楚部，餘惠在江民。
藉草宜蘭佩，穿松稱鹿巾。
鱠材須活鯉，羹劑要香蓴。
日暖花村路，風溫荇浦春。
耽吟白居士，沈醉李仙人。
驥鳳鳴來久，駒雛教已馴。
義終光國史，名自壓朝紳。
顧我愚而陋，煩公愛以仁。
深恩無報處，北望正勞神。
閉門有幸藏衰病，策杖無因奉俊游。
繩纏筋骸方就枕，火燒皮骨正思秋。
覽君健句如逢藥，慰我孤懷勝憑樓。
見說束裝行未得，夢魂先到楚江頭。
黄金宮闕紫瑶關，鵷鷺思陪玉筍班。
仙仗好教鳬舄去，客槎却在斗牛閒。
有爲義對霜濤湧，無敵詩同鐵陣閒。
誰報京師羣弟子，先生吏隠鬢毛斑。
莫教容易過龜山，多少人心願復還。
更有南城黄綬客，但吟西戶綠楊閒。
纔經濁汴無澄浪，且趁清淮洗醉顔。
安得就公歌一曲，緩吟遲步夕陽灣。
丹書一下人神慶，美矣先朝貴孟公。
能與百王興漏典，長令萬國仰遺風。
躬爲獨行生無祿，道配彌高祭有宮。
孰謂闊迂窮至死，正而窮勝枉而通。
世俗紛紛事總虛，詩翁今作逸人居。
勤穿東地緣栽竹，喜占明窗爲著書。
近市好賒春肆酒，就淮仍買晚罾魚。
忽撐小艇來西郭，不問皆知訪仲車。
詩翁愛酒典衣沽，六子將孫侍燕居。
正要白家醇釀法，不須劉德僞金書。
厨經雪後炊無黍，門近淮瀕食有魚。
何以獻公尋一物，庾郎三韭載盈車。
昔也聞名誦子虛，今來白頷隔城居。
新詩解道論頭句，舊客仍移把臂書。
北郭高風真隠豹，南州循政喻烹魚。
歸時見說臨川路，父老爭留太守車。
陳傅門前客姓徐，有何智術佐閒居。
接簷俛仰令遮雨，縛竹縱橫爲架書。
趁雪斸田移草木，和灣汲水貯龜魚。
上元已過清明近，更約尋花不用車。
誰家住處近田廬，朝奉抽簪就退居。
竹葉已成新歲酒，梅花未領故人書。
呼童解袂捫饑蝨，趁日開箱曝蠹魚。
一似散仙閒到夜，卧屏仍看五雲車。
坐想堂前弄白鬚，蒲茵筍席正高居。
綵衣六子傍供膳，錦髻諸孫自教書。
愛士主人新置榻，清身太守舊懸魚。
更吟整斗論頭句，勝却西菴詩一車。
不辨時人直與迂，濁纓且喜近淮居。
朝衣脫後常耽睡，野史修時或借書。
恨乏青山供採藥，愛看白鳥伺吞魚。
東園賣酒花開近，待看詩翁倒載車。
簿領脫來如一夢，身名全後喜寧居。
生來自信無非義，世上何緣作謗書。
所養有源數大水，其賢可樂比嘉魚。
願公八十爲更老，玉幣三招乃就車。
自是平時大隠徒，何須水宿與山居。
都無長物垂空橐，却有閒房聚逸書。
近見雪消思野蕨，遥呼船問憶江魚。
卸帆便去尋村酒，醉使兒孫推鹿車。
身著練袍履用蒲，鶡冠鳩杖稱郊居。
家中但乏青囊印，坐處便看黄卷書。
賃屋爲無揚子宅，休官非爲武昌魚。
長年不出何妨事，況是門懸致仕車。
夷白先生好對廬，醉吟處士作鄰居。
幅巾自去呼樵父，蠟屐何時訪竹書。
坐想高談摇麈尾，情知相誶跨鯨魚。
更憐同姓陪罇酒，勝却荀生得御車。
路家巷口是何渠，半似城中半野居。
已退白仙常按曲，未歸陸俊謾傳書。
雪消牆外逢挑菜，日暖門前見捕魚。
更有花閒行處樂，舊時歌舞願隨車。
好養玄猿共鶴雛，茅茨蓋屋竹閒居。
家無越使千金橐，腹有齊臣四部書。
一自臨川登畫鷁，便煩別駕掌銅魚。
吟哦還作詩仙退，恰似驂鸞鳳駕車。
世閒詩淡鄭雲叟，壽且安寧陶隠居。
愛酒自開浮蟻甕，耽詩如好換鵝書。
籜冠戴後搘笻竹，鶴氅披來控鯉魚。
學作蓬萊吟醉客，何須駟馬駕安車。
西菴翁上北城隅，爲望臨川舊守居。
所恨足無雙翅舄，但將詩代一函書。
甥教洗遊多沽酒，妻使磨刀細切魚。
灑掃待公來獻壽，親扶杖履醉升車。
所居有本能行義，此去無人不戀恩。
情似綠波長送棹，夢如飛絮忽隨軒。
帳前舊學千餘子，橐裏新文數萬言。
何日從君溫故業，待操几杖問淵源。
我曹初作綵衣郎，白紵先生正擅場。
大筆可堪專簿領，遠圖終恐用文章。
清淮絕唱新盈卷，綠髪奇篇舊滿囊。
此去功名都未測，公年方永力方强。
五柳神君氣貌端，所希所向靜而安。
每思往行投閒地，肯逐時情慕熱官。
秫酒易醒風戶猛，葛巾難卧月窗寒。
也應種得東籬菊，好置籃輿自在觀。
昭昭所性詳而辨，坦坦其行樂且恬。
公義已令淮部肅，清風更入朔方嚴。
行無瑕纇孤標聳，養有根源數器兼。
猶使樵夫來教我，樵歌爲述古人謙。
博士高才御點名，往陪羣俊盍朝簪。
門頒錦詔先生入，帝錫綈衣後殿深。
設坐宮官嚴絳帳，執經王子肅青衿。
堯親已被欽文化，更倚師謨稱上心。
使臣車用赤帷裳，帝選明侯重嶺陽。
後乘未離淮分野，先聲已遍越封疆。
宜教廉吏心如水，但恐貪夫背有霜。
大抵當官須去害，人閒所在有豺狼。
五船鳴鼓待嚴裝，且赴雙蓮舊燕堂。
不用水沈薰紫綬，過梅林後一身香。
楚人相喚守河梁，鳴角樓前駐畫檣。
未肯放船來北渚，且教載酒去東堂。
傾城和氣傳芳草，沿路清風配綠楊。
見說新班名玉筍，赤墀登對待馮唐。
聞道西城欲解船，病翁懷抱更騷然。
將心已附諸生輩，策杖難隨庶老肩。
負義本非今世俗，報恩終愧古人賢。
不才自訟無他技，合作詩歌更百篇。
古來雄雋是從軍，問罪殘羌正有名。
黑槊將陪黄鉞帥，銀鎗隊擁鐵林兵。
十州假息恩涵覆，百載逋誅事貫盈。
首惡更應囚巨轞，壯圖難議請長纓。
須空大漠遷降虜，好决洪河刷逆城。
報國主人心更勇，西山勒頌得班生。
耳聽人言似不聞，心於時事若無分。
一生已是青山物，更欲將身換白雲。
身邊外物雖無語，事到中心自有分。
莫道山翁頭似雪，心如劍戟氣如雲。
老來無物可搘頤，正要一莖筇竹枝。
滿袖清風秋月淡，陶潜遶遍菊花籬。
手中忽把一枝笻，稱我逍遥林下風。
不是西征車上物，臨行自合與詩翁。
北齋有酒夜開門，獨酌燈前酒一樽。
只被詩魔無處避，待教醉魄戰吟魂。
我向燈前置酒杯，南軒北戶一時開。
如今正是花時節，且放春風數路來。
紫府瑶關夜更深，阿誰閒醉洞中春。
呼童去問烟霞事，只見桃花不見人。
爲問江行輩，何時訪白鬚。
老懷何所慰，得子寄來書。
莫教竹馬誤羣兒，謝守行春未可知。
落盡梅花寒食近，却應桃李怪來遲。
能歌白雪公常事，不醉黄花我幾曾。
一絕便勝書一紙，情知高義過劉弘。
扁舟欲泛湘江月，亦泛洞庭湖上春。
十年此意逢今日，且喜洪州有主人。
黄金何日上燕臺，致主猶輕樂毅才。
便是功名未如意，報恩寧肯惜重來。
叟罷耕耘妾罷機，匆匆人意甚牽衣。
可憐數里笙歌地，但見一番楊柳稀。
天子詔多士，喜君爲此行。
美璞必三獻，大禽終一鳴。
爲報廬陵客，逢人且寄聲。
不知無恙否，何日到南城。
半開醉眼天方曉，急遣詩筒去已遲。
別恨離愁無盡處，青山綠水有窮時。
致主躋民道未完，白衣卿相且盤桓。
龍頭已是輸君早，更向麒麟閣上看。
身在塵埃氣在雲，丈夫貧賤豈須論。
且爲韓信淮陰事，休著相如犢鼻褌。
留春是芳草，送春宜柳花。
日長花正亂，誰倚闌干斜。
問花開何遲，問花底急飛。
人閒惜花少，閬苑等花歸。
易貯千尋水，難藏一點春。
也須幾杯酒，還似送行人。
渡水衣須扱，穿林手自披。
經春脚力軟，但恐上山遲。
二老相思又隔年，僧窗閒坐復何緣。
吟翁最好鹽城住，時把歌詩付酒船。
寄聲切問朱監利，對面勤詢劉貴池。
或見廣東程使者，爲言收得寄來詩。
揚子江頭風正寒，行人莫歎渡頭難。
江頭楊柳豈常在，但向江頭洗眼看。
只知北海鵬將化，不謂丹山鳳正棲。
却憶吳江橋上月，共君長嘯入雲霓。
淮干風起木枝摇，頷下甆甌一尺高。
我是折薪扶耒手，中丞且莫笑麤豪。
子善居官事可宗，淮西聲譽接淮東。
皆知所識明無敵，兩主斯文敏有功。
麗賦總應輸老匠，清詩恰好送秋風。
便乘急棹辭譙守，酌酒仍吟塞上翁。
採花車騎似游龍，未入桃園先閬風。
衫上十分新染翠，衣閒一點半開紅。
身如驥子無雙俊，人報鼇山第幾宮。
便是醉仙何處去，上林園在五雲中。
淮上詩盟不可尋，詩筒來往負初心。
風花雪月雖無限，留待他年共子吟。
江南風物清溫好，關內河山氣勢雄。
更看蜀中山水秀，一時兼取作吟翁。
誰言急景似飛梭，我把光陰欲快磨。
却想殘春笑君處，無何有路覓君多。
有人惠我一枝花，五彩妝成千萬葩。
蜀紙寫詩酬國艷，吳缾汲水貯香霞。
半酣酒色從人贈，盡带春風入我家。
醉倒吟翁君不見，兒童偷與插烏紗。
昨夜重思太古音，確然獨抱一張琴。
因何不聽吾夫子，枉被雕蟲累到今。
大人高調我旁酬，韵欲更時更少留。
待學鸞歌聲已嗄，將追驥乘老而遒。
曉隨帆去雲連海，莫望潮來月滿洲。
須道詩翁非世俗，年家情義幾時休。
董子書幃正寂寥，阮君何事顧吾曹。
兩篇有若雙瓊贈，八句多於一字褒。
莫恨潘安頭早白，須知郢客調彌高。
鸞凰豈是塵埃物，待看青雲振羽毛。
王子如今未夢刀，不須感慨論官曹。
寢郎悟意猶爲相，鄠尉知名固可褒。
嗟爾歲華何太速，顧予儒業若爲高。
四詩已有重箋意，肯學區區鄭與毛。
東平心事本雄豪，何必才名獨慕曹。
學比今儒醇且奧，詩如古義刺而褒。
鄒之夫子誠堪歎，霸者將軍未足高。
賢傑固當謀遠到，莫論山岳與鴻毛。
能建功名是俊豪，區區時輩乃兒曹。
班超投筆寧無志，樊噲橫行謝見褒。
兵法每羞孫臏詐，將才惟愛武侯高。
他年不負東平約，待假偏師入不毛。
我謂君才似楚騷，文章自可作清曹。
但持古道徐而待，莫顧時人毀與褒。
水以源深流自遠，竹因根老節彌高。
如今且作東山卧，萬事紛紛比一毛。
東平夫子困徒勞，又著青衫詣選曹。
州縣頗聞輿論屈，朝廷當用詔書褒。
囊中莫把詩編去，輦下方虞紙價高。
曼倩若教爲近侍，舍人須愧古無毛。
方今天子急賢時，不信王通願已違。
梅福九江雖好遁，陶公八翮亦難飛。
世排韓愈爲文僻，客顧揚生載酒稀。
多謝好詩來贈我，曉齋歌誦暮而歸。
汾上儒生又續詩，陽春巴調本相違。
聊因扣角攄深憤，安得摩天逞快飛。
陶氏弄琴乖俗甚，井丹持刺出門稀。
有時入市謀甘脆，懷橘携壺即便歸。
太平儒者好吟詩，鼓腹而歌事豈違。
顧我才華常患少，喜君辭翰動而飛。
不憂陋巷簞瓢罄，惟恐蘭亭唱和稀。
更約山翁同一醉，梅花將謝燕將歸。
吾道窮通自有時，功名豈便與心違。
摩天未逐溟鵬奮，歛翅尚如籬鶠飛。
鳴鳳卜遲君莫笑，玉山醉倒事何稀。
梅花將謝剩沽酒，待向花前倒載歸。
鳳子能雙舉，新從日下回。
日邊是雲霧，却带越書來。
忽對蒼髯叟，誰吟老柳枝。
豈無解印日，兼是省官時。
子實安於命，吾何戲以詩。
如能少施設，亦可慰余思。
滿面春風醉落暉，滿頭紅艷带花歸。
醉眠自有風流格，不是無人爲解衣。
一片山中雲自飛，葛巾有酒琴無徽。
陶公自是秋風客，不見黄花未肯歸。
出郭人來又換詩，七香官酒杏花枝。
我詩却恐春風惜，莫使春風度度知。
南陽張老本仙才，鐵笛其形亦怪哉。
輒莫片時吹便已，鳳凰非獨待簫來。
身雖老矣心彌壯，義必爲之世所諳。
新著繡衣行殿內，又騎驄馬使淮南。
升堂避席非常禮，就室迂身共燕談。
更問熊熊與老老，應咍稚女拜而參。
一從縉笏垂紳後，所至官曹不苟拘。
皓首積成高世義，赤心傾在逆鱗書。
溫如冬日人之望，嚴載秋霜使者車。
以愛以威無不濟，恩從城市入田廬。
衰翁大半白髭鬚，活到明年六十餘。
未死須爲治河說，此生難就賑饑書。
西菴共坐諸僧榻，南郭親逢大使車。
記得偶同詩韵否，淮東使者亦嗟歔。
老身如坐白雲山，人日登高我自閒。
莫道此心無樂事，未知何日有愁顔。
月將寒影投書幌，菊遣秋香過竹關。
悔不醉時籬下卧，和花和蘂一時攀。
閉門老子卧遊山，心去穿雲身自閒。
平地散仙曾有號，坐曹爲吏亦何顔。
吟詩著屐都無齒，探月開門更不關。
酒後愛逢花後發，花枝好向醉中攀。
老懷秋思各思山，綠髪兒童事事閒。
感物但搔頭上雪，呼人莫笑鏡中顔。
籃輿自可來嘗酒，芒屐猶能去渡關。
玉井有花高百尺，秦王宮女許誰攀。
三歎枉教陪一唱，詩仙爭肯伴樵夫。
金刀刮盡塵埃氣，玉水洗成冰雪膚。
涸胃已慙搜思竭，乾喉兼覺出羣麤。
餘篇只等功成後，留和棹歌尋五湖。
兩人外迹本相疏，何故孤孤爲病夫。
未報已慙公面目，有情顧入我肌膚。
將身荷負嫌軀小，引臂鎸鎔要骨麤。
盡力吟哦吟不盡，此時寒雨滿淮湖。
林氏家藏萬帙書，五船便可當五車。
別顧客舟施坐榻，更謀官舫作行厨。
寫時教子烘青竹，讀處呼童捉蠹魚。
悔不早知都借取，終身挾策灌園蔬。
龍圖莫怪白鬚翁，依舊閒吟閒笑中。
未有梅花充信物，但將竹簡換詩筒。
子如行路真無巧，我信居山養有功。
氣類相從應得士，并州兼有傅元通。
時輩區區耳盡聾，姓張夫子在關中。
孤松節操乖今俗，獨鳳文章得古風。
至寶却須三獻捷，病鸞終看一飛雄。
儒家自是詩書將，又況潛心郭令公。
不似嚴生乞會稽，一身名義總無非。
何須佩印如金斗，若論還鄉勝錦衣。
行處眼前新事滿，坐來門外故人稀。
有時載酒尋閭巷，認得當年老父歸。
車馬朝遊去，笙歌暮宴歸。
繡幃初睡起，紅日上簾衣。
昨見君家父祖碑，德功俱茂節多奇。
初終義正今難有，積累源深後可知。
但得名爲騏驥子，何須身到鳳凰池。
其先付予皆良法，隨所居官任設施。
人事大難知，悲歡與合離。
忽驚殘臘盡，還憶去年時。
對雪我無酒，招沽子有詩。
春深相贈物，花共綠楊枝。
黄艷花前白頷翁，憶君詩思入霜風。
如今相去猶未遠，明年把酒望江東。
除却行吾義，其他任自然。
胸中清水溜，頷下白毛鮮。
別我未逾月，思君似隔年。
北軒翁在此，曾醉菊花邊。
不見吾崔子，南城兩度春。
應從湘水夢，來就泮宮人。
壯氣胸中舊，衰毛頷下新。
明年六十六，望子過淮濱。
數幅長沙紙，慇勤爲寫懷。
知公富情義，念我老形骸。
處世日無幾，歸耕計未諧。
若論身後事，賤骨要深埋。
高麗亭下張帆日，引首將心送畫船。
本恨無因到夔國，誰知有夢向澶淵。
情逾舊物非徒爾，義等高山合使然。
料得政成公事少，冬溫常在北堂前。
人世情懷已索然，幸無不義入黄泉。
不須永訣行相見，六十三翁能幾年。
我望秦關方整駕，子如湘水欲登舟。
馬嘶山塢誰家宿，纜繫江楓何處留。
壠上耕隨殘月去，日邊帆带落霞收。
灞陵古恨騷人意，歌向樽前不易酬。
兩官本是好吟翁，雲出山來鶴入籠。
記得僧軒閒坐否，無人到處水邊鴻。
我是白雲雲是我，自知雲我不須分。
時人若問山翁意，看取山頭一片雲。
朝共白雲行，暮共白雲歸。
眠時雲亦眠，以雲爲寢衣。
白雲白雲常在身，有時忽共白雲分。
君看天外逍遥物，便是山翁身上雲。
爲汝花中開最孤，詩翁何惜屢提壺。
却應有意酬青眼，渾似傾心向白鬚。
擊銅鉢時吟更好，擲金錢後醉相娛。
楊妃只有黄裙在，且問風霜留得無。
不見故人彌有情，一見故人心眼明。
忘却問君船住處，夜來清夢遶西城。
古俗今時不用分，只將虛實判澆淳。
養心有要先除僞，入德無難只用真。
此道若從爲得路，他歧如往是迷津。
我曹好尚雖迂闊，最愛山夫共野人。
偷把羅衣裛淚痕，落花江上泣青春。
空將鳳管題君怨，自是蛾眉累汝身。
翠黛不須勻綠鬢，紅膏休更點朱唇。
自然彼此無心妬，猶恐多言巧中人。
春深江浦流還漲，雨後山花落更多。
舉目未言先有淚，當樽欲唱不成歌。
心知自古皆如此，事到如今不奈何。
莫向夕陽樓上望，幾人遺恨滿烟波。
將身誤入楚王宮，負却家山事總空。
枕上無言吟夜雨，花前有淚灑春風。
假饒醉飽朱門內，豈似寒饑漏屋中。
更有文君作奔妾，爭如寂寞嫁梁鴻。
女子恩讎事可知，我曹何用弔吳姬。
如斯才貌如斯苦，也似賢人被妬時。
隨船父老踏青莎，人各持杯奈醉何。
謠俗戀恩成太息，吟翁樂義合長歌。
皆知察物嚴而恕，誰似當官正不阿。
東漢武威任郡守，至今高義聳峨峨。
此花所在宜開館，彼玉維瑶合比君。
每到黄昏成淡月，却臨曉後作團雲。
人閒僞采何如質，物裏孤芳自勝羣。
應笑馬嵬坡下女，太真爲號繫黄裙。
不知記得瑶林否，故國曾陪閬苑春。
色貌易分渾是正，性情雖辨總歸真。
紅塵世上無雙物，白雪宮中第幾人。
若問誰何名玉女，一般嚴靜敵霜神。
仙子霓裳曳紺霞，瓊姬仍坐碧雲車。
誰言十日春歸去，猶有春風在慎家。
誰言造物無偏處，獨遣春光住此中。
葉裏深藏雲外碧，枝頭常借日邊紅。
曾陪桃李開時雨，仍伴梧桐落後風。
費盡主人歌與酒，不教閒却賣花翁。
一從春色入花來，便把春陽不放回。
雪圃未容梅獨占，霜籬初約菊同開。
長生洞裏神仙種，萬歲樓前錦繡堆。
過盡白駒都不管，綠楊紅杏自相催。
一謝芳菲更不還，誰何嬌步獨盤桓。
雖於物態爲難有，却是時情總易闌。
日曬香肌難避暑，雪濡粉面亦禁寒。
等閒莫使人知處，長與詩家醉後看。
誰與猩猩血染紅，重重疊疊費春工。
應無暴物侵和氣，自有深根藏暖風。
每見靈芝三秀了，回看凡艷一時空。
如環光景循將遍，又到江南梅信通。
枝上疏疏花啟房，輕綃重錦迭爲裳。
更分深淺兩般色，不作尋常一面妝。
蕣有紅華須鬬艷，蘭雖清節亦交香。
吟翁未暢先投筆，爲與東君詠海棠。
天下風流無綠楊，半遮妝面出宮牆。
客醉任鋪紅錦段，馬嘶爭繫紫絲韁。
上東門外我回首，長樂坡頭誰斷腸。
最好春深山下路，亂花薰與一身香。
誰把閒愁付綠楊，我疑渾是別離腸。
每教啼鳥呼春色，更共平蕪送夕陽。
山下人行雲慘慘，渡頭船去水茫茫。
高樓亦有思歸客，莫望天涯尋故鄉。
一生多恨瘦纖纖，染盡春華綠試圓。
十二樓臺寒怕雨，九重宮殿煖愁烟。
城邊放客尋花路，溪畔留人載酒船。
莫向壩陵橋上望，白雲流水舊山川。
一片花飛減却春，共君同作管花人。
急將步障圍載圃，莫使狂風近四鄰。
我愛風流楊柳枝，楊柳如何報我詩。
落花滿面春風曉，借與絲鞭走馬時。
水一重重玉一重，更無妖色媚西風。
雖然物外能爲素，又恐人閒只愛紅。
一點香心寂寞春，牧童歸後更無人。
誰家庭院栽楊柳，猶自飛花入四鄰。
我共梅花情最深，左持樽酒右持燈。
持燈持酒豈辭倦，却是春香不自勝。
彼美花兮宜晚春，柔姿淑艷是何人。
十分國色妝須淡，數點胭脂畫未勻。
带雨容開渾是恨，出牆頭望恰如真。
幾時謫下蓬萊島，霞污仙衣痕尚新。
一度相逢一度春，不知名姓是何人。
十分國色妝須淡，數點胭脂畫未勻。
好把東皇爲上客，便堪宋玉作西鄰。
臨卭道士今何在，說與唐宗是太真。
辭他玉女難空手，酌盡銀缾醉未休。
任是職嚴風望峻，也須一步一回頭。
綠楊何處不相逢，到處伴他花草紅。
只爲人閒苦離別，更無情緒管春風。
且尋綠院朱扉好，莫看山前水畔容。
肌膚瘦盡春風甚，更被春風舞不供。
君看青蠶蘂，閒花便棄捐。
臨風競離別，就地忽團圓。
孤客正心亂，浮雲來馬前。
灞橋逢杜甫，老淚更潸然。
長條徒自重，狂絮去何之。
禁籞穿花樹，春江撲酒旗。
因風無定意，著物有閒時。
謝女何爲者，深情在雪詩。
池上交加礙釣船，漢宮新妓約三千。
綠籮枝葉能承露，紅玉肌膚不惹烟。
巫峽已曾縈客夢，西施何處擲金錢。
無人爲把秋香惜，聊借西風贈此篇。
有客方笑歌，誰人吟敗荷。
但言爲秋惜，不道礙船過。
折柄刺芒在，亂絲根本多。
江頭浪如屋，今夜奈風何。
窗外花開紅滿枝，董生正下讀書帷。
東風到晚殊無定，今夜清香屬阿誰。
一點胭脂淡染腮，十分顔色爲誰開。
殘燈欲盡書幃閉，猶有清香半夜來。
金谷栽培異，春皇養育殊。
一枝輕聳翠，雙萼密承朱。
根是鴛鴦化，生來姊妹俱。
同行雖有伴，并寢總無夫。
共鑑勻妝臉，偷霞點絳膚。
東鄰與西子，謝女共羅敷。
解佩還曾否，爲雲總解無。
情深難獨步，力弱易相扶。
卓氏彌傷寡，長門愈恨孤。
鬬誇紅粉面，齊著繡羅襦。
盡好藏金屋，誰堪作舞姝。
郎須待劉阮，家想住秦吳。
翠幙渾遮步，雕闌并向隅。
黄金難買笑，爲爾倒金壺。
國艷妝成總一般，月娥霜女不相干。
春閨有恨須招伴，夜帳無夫并怯寒。
誰道皇英沈水去，好教劉阮憑闌看。
陽臺雲雨如俱解，妬寵爭妍有萬端。
越艷吳姿總一般，嬌鶑之外孰相干。
雖同交甫江邊見，不似劉郎洞裏看。
未必解爭春帝寵，却應同笑月娥寒。
阿誰能伴詩人醉，不惜紅綃與萬端。
日暖郊前雪盡時，東風吹起綠初齊。
人來花下禽偷避，客到山前路已迷。
洛邑少年金作彈，杜陵驕馬玉爲蹄。
歌樓酒市無尋處，踏遍青青日已西。
不須騎鳳跨鯨鰲，來訪蓬宮是我曹。
玉笈著書金簡重，碧牌題字紫垣高。
因思大道閒閒意，頓覺浮生事事勞。
一榻清風曾晝卧，略無塵夢及三刀。
孫公高義薄千金，豈顧池邊竹淺深。
此物定非今俗好，與公相伴古人心。
但看歲久孤堅操，不爲牆閒尺寸陰。
正是北窗閒卧日，陶家兼有一張琴。
楊柳枝頭見，適從何處來。
青春三月盡，黄艷一花開。
舊燕元相識，新鴉近與陪。
聲聲吟得好，未必乏詩才。
學得能言不自閒，彫籠何異網羅閒。
客來青鎖常遮面，人去長門深閉關。
感物寸腸絲欲斷，離羣雙淚血猶殷。
如何放我西歸去，骨肉相拋在隴山。
開元天子太平時，夜舞朝歌意轉迷。
繡榻盡容騏驥足，錦衣渾蓋渥洼泥。
纔敲畫鼓頭先奮，不假金鞭勢自齊。
明日梨園翻舊曲，范陽戈甲滿西來。
講罷窮神易，吟成泣鬼文。
心營四海事，手握一環雲。
携待真壇醮，摇吟玉笈書。
面題金鼎訣，背畫五雲車。
把月行杉徑，將風上竹軒。
倒持敲磬罷，還指佛書言。
妾非宋家鄰，亦笑巫山神。
便是楚王來，掩面不從人。
笑亦待君掩，泣亦待君遮。
黄金買不見，妾貌好如花。
妾貌非不奇，行坐自遮面。
樓上曉妝成，樓下無人見。
妾有一尺絹，已爲身上衣。
自織清溪蒲，團團手中持。
朝尋麥隴去，暮汲水泉歸。
無人不看妾，不使見蛾眉。
酒闌歌已闋，解佩燈先滅。
羅帳隔清風，玉腕摇明月。
年來不把紫簫吹，玉指摻摻弄素輝。
一自征人渡遼去，唯有清風動妾衣。
已寫共姜誓，仍題督護歌。
更無脂粉污，唯有淚痕多。
衝斷浮雲截斷霞，滿天矛戟競槎牙。
日來洞口迴龍馭，月倚風前開桂花。
暮雨勢連巫峽遠，春泉流過楚江賒。
物靈地怪非凡境，鳳子鸞雛各一家。
玉井溫溫浸月華，幢幢松檜聳高牙。
半峰已斷人閒路，絕頂自開天上花。
可恨白雲吟處起，何堪行路望中賒。
怪來得似希夷子，借問如今有幾家。
險物背陰彌炅矗，奇峰當午更呀牙。
須知南地饒春色，安得北風吹雪花。
紫府真人來最近，紅塵俗客到彌賒。
因何占得多陽地，莫是南方火帝家。
芝似蒿萊玉似沙，更多麟趾與騶牙。
雲橫秦塞妨歸雁，風過荆州带落花。
游似赤松人已絕，隠如玄豹事何賒。
秦宮女子今何在，好問當時秦漢家。
朝隠真風暮隠霞，鸞麟接步虎摩牙。
巖藏午日冬無雪，池礙南箕荷有花。
子欲高眠浮世外，我思長嘯白雲賒。
攖寧未必非仙骨，況有峰頭玉女家。
數峰向背隔秦吳，看盡名山畫不如。
秋灑玉漿和沆瀣，夜張雲窟隠蟾蜍。
鳳迷丹穴來還近，羽化紅塵事總虛。
何日共君同去看，也須閒步也騎馿。
一條雲路誰曾到，萬丈仙梯也不如。
好上青雲騎鸑鷟，更探明月弄蟾蜍。
風初定處雲烟合，日未中時碧洞虛。
山下不須騎駿馬，爲言行客且乘馿。
華陽山仞五千餘，便是蓬萊亦未如。
泉脈無聲通渤澥，松梢有韵拂蟾蜍。
朝逢逋客談仙籙，夜聽真人習步虛。
見說猿猱猛似虎，莫教山下養黔馿。
諸山傴僂復盤紆，唯有三峰勢突如。
酒母下來乘夭矯，藥娥飛去化蟾蜍。
可爲世上殊方樂，便覺人閒萬事虛。
安得往來嚴下路，不持鞭策駕疲馿。
氣勢不可犯，秋從何處通。
新嵐滴欲盡，舊翠洗將空。
徙履寒雲裏，倚樓殘照中。
快吟吟不暢，長嘯入松風。
鎮壓秦衝仞五千，蓮薰白日掌捫天。
旁連少華誠微類，西顧終南只一拳。
大壑波濤終到海，東峰松檜久淩烟。
可爲梁棟爲舟楫，一構明堂一濟川。
下馬開門日已沈，旋尋村路乞樵燈。
隔雲吠去誰家犬，踏月歸來何處僧。
潭上風生千嶂吼，枕前泉落一床冰。
呼兒笑問今宵事，身在危峰第幾層。
且喜破窗明有月，不嫌壞壁暗無燈。
解衣就枕方成寐，渡澗穿林忽夢僧。
一榻寒雲身卧水，半宵急雨竹敲冰。
鷄鳴未曉鞭馿去，迴顧烟嵐疊萬層。
烟蘿斷處初逢舍，雲竹疏時忽見燈。
嶮磴未歸樵塢叟，破菴已去誦經僧。
暗龍吟罷庭無月，寒狖啼來谷有冰。
君看床頭鐵鱗甲，雨痕苔暈幾千層。
倦客待沽山下酒，饑童先上竈頭燈。
行經怪穴思防虎，坐聽疏鐘欲訪僧。
手弄一張琴似鐵，匣藏三尺劍如冰。
調高器古無人伴，身上烟霞空幾層。
好勇不須探虎穴，愛奇何用點犀燈。
當求義路勤行己，休把福田閒問僧。
一榻靜無塵世物，半宵渾似玉池冰。
起來題作清心館，此去泥污千萬層。
龍歸潭面千尋黑，虎視林隈兩炬燈。
執爨正燃吹飯火，乞餐恰值寄眠僧。
倦聽雨後諸巖溜，渴憶春前一片冰。
卧看滿山紅日曉，碧瑶城闕鬰千層。
好雲入座邀爲伴，野火當門借作燈。
汲水賣來樵舍婦，採芝携去竹溪僧。
風巖暴響聞顛木，月幌微明見斷冰。
誰信此來無路入，敗籬折壁兩三層。
厨頭火滅童偷飯，梁上巢空鳥避燈。
入夜更無同舍客，今朝唯有放猿僧。
樵菴已貯霜前果，竹磴猶存臘後冰。
誰道烟霄花上處，一梯雲級萬餘層。
解鞍息馬夜將深，倦興貪眠輒廢燈。
感物忽驚塵世事，談真却憶舊山僧。
當峰豹寢方潛霧，隔澗狐鳴若渡冰。
此處不唯饒物怪，從來歧路險層層。
遠村樵採皆歸舍，近澗人烟已上燈。
黍飯未炊催秣馬，蕨羹初熟喜逢僧。
獸爭食鬬牙磨血，鳥近泉棲羽刷冰。
若到紅塵人見問，不將水溜結爲層。
一榻溪亭直萬錢，滿床明月伴閒眠。
荷花不把秋香惜，又逐西風到枕前。
昔日姦邪事可哀，如今空築望思臺。
冥冥恨魄何之去，唯有南山暮雨來。
澤國茫茫似十洲，有情空上夕陽樓。
可憑流水傳人意，莫望遠山添客愁。
南浦雪思乘棹往，北軒春負插花游。
若論仕宦何非義，二子無容說愧羞。
烟波何處是汀洲，白鳥歸來且下樓。
木落更隨寒雨盡，山空仍带夕陽愁。
詩筒去是蘭亭事，客棹來非剡水游。
我問兩人同榜彥，仕方行義若爲羞。
甘露灑時黄道肅，紺霞環處紫宮嚴。
金華未啟瑶臺曉，流月奔星共一簾。
真童列仗嚴如兵，誅姦號令雷風行。
俄聞一物不遂性，急傳口詔春陽生。
天兵十萬著犀衣，手執金幢踏彩霓。
龍共玉麟相次列，羣鸞班在鳳凰西。
紫瑶闕上烟霞曉，赤玉階前劍佩齊。
十二金童傳詔罷，雲冠星弁一時低。
紫府真人朝玉京，三千玉版先進名。
叩頭欲跪紫烟合，但聞玉佩玲瓏聲。
閶闔雲深未啟關，霓衣夾道已成班。
須臾特詔仙官入，日月諸星共放還。
匆匆朝罷九重天，便按蓬萊御紫烟。
趁得蟠桃花下宴，鼓簫諸部約三千。
紫微詔誥都經手，東壁圖書盡在家。
何日再游羣玉府，吟窗依舊鎖烟霞。
冠佩嚴嚴坐絳雲，環兵列仗是何人。
諸仙稟命羣靈肅，玉冊金符盡在身。
碧霞樓上常先曉，白玉宮中愛早寒。
亂玉甃成池浴鳳，渾金削就棟棲鸞。
莫怪先生身上貧，眼看外物似浮雲。
房中除却琴棋後，更有門前鶴一羣。
鳳節霓旌擁萬神，五雲車騎駕龍麟。
腰閒獨佩黄金籙，元是瑶宮第一人。
金編誦處無人見，玉洞題時有鳳知。
昨夜忽然何處去，月中吟就白雲詩。
曾共諸仙宴紫微，金鍾插羽疾於飛。
醉魂已望三山去，猶整華冠齊羽衣。
佩環聲動出金華，鳳引鸞隨入絳霞。
行到瑶臺雲路狹，側身趨避玉妃車。
人閒日月分庭過，天外星河入戶流。
是物化金無所用，滿田種玉不曾收。
膝上橫琴鶴在傍，白雲衣共白雲裳。
夜深閒卧南窗月，更有清風共一床。
瑶臺紫府都歸夢，碧洞紅塵總是家。
蓬島有時來問信，桃源無處不開花。
琳琅宮殿本無塵，猶跨青鸞踏紫雲。
怪得曉來天色淡，海霞都在玉妃裙。
折盡青林多少花，麻姑却在蔡經家。
瑶臺好醉無人醉，鳳怨鸞棲空暮霞。
不道風塵良苦辛，却停仙仗醉紅塵。
青鸞一去無消息，只被麻姑誤殺人。
先生坐時雲滿裳，先生卧時雲滿床。
白雲終日自來去，若比先生雲尚忙。
壺中白日何曾夜，洞裏桃花別是春。
一局閒棋猶未了，坐中老却採樵人。
閶闔宮中夜宴開，手揮明月坐瑶臺。
不教偷藥姮娥到，却放投壺玉女來。
明月宮中夜宴多，坐中齊唱白雲歌。
瑶環玉珮三千女，不著人閒俗綺羅。
洞中一覺春風夢，落盡桃源萬樹花。
竈上丹砂尋不見，騎鸞誤入阿誰家。
玉佩珠襦自辟塵，瑶池浴罷卧紅雲。
指揮莫放香波去，留與龍兒并鳳羣。
玉譜天書金版字，桂花濃釀碧霞漿。
無人敢與爲詩敵，有客時來覓酒嘗。
閒雲淡月爲詩態，春日春風是酒容。
玉女爭求新樂府，金童時獻碧瑶鐘。
誰知我是太平仙，歌罷浮雲笑暮烟。
更倚玉樓吟樂府，斷虹消盡月明天。
平日忠言薄萬金，此時何惜贈君行。
好名不是真人事，莫向人閒留姓名。
九重天路忽難通，誰與傳書寄閬風。
鶴馭三千無處覓，銀潢萬丈一時空。
好雲消盡鶴空來，一去麻姑更不迴。
紫府路從何處去，碧桃花向夢中開。
清風窗外雲初去，明月池中鶴自還。
春色一簾閒睡過，瑶花落盡不抽關。
白雲夫子號希夷，碧玉窗中下絳帷。
皓首勒成書萬帙，病鸞偷見鶴偷知。
紅塵舊學今雖廢，紫府新書近已齊。
三十六仙俱不見，玉函金鎖印龍泥。
昔日聞人說上清，如今高步太元庭。
有時却憶紅塵事，恰似夢回并酒醒。
本希上聖忘言學，傍采南華寓意書。
去僞即真雖有道，未知人意自何如。
此劍曾將赤霄倚，雲雷欲戰秋風起。
携下赤霄磨玉山，玉山色變龍蛇寒。
霜飛浪活河漢精，星辰日月分光明。
天生神物不可犯，曾向人閒誅不平。
玉龍不死常在腰，一抹血腥猶未消。
莫教望見延平水，待與天地除凶妖。
曾乘秋浪泛銀河，撥盡閒雲恣浩歌。
明月一環來拂面，玉龍十萬總隨波。
天上瑶池爲別館，海閒金闕是離宮。
徐行按盡烟波國，高步却來雲漢中。
昨夜曾游洛女家，自知此處勝烟霞。
回鸞更按湘妃曲，醉踏烟波弄月華。
龍馭曾游絳水霞，回來却坐赤鯨車。
夜深正解雙珠珮，莫點犀燈照我家。
塵世紛紛總是空，花開花落幾時窮。
有人若問烟霞事，我是逍遥無累翁。
天上人閒自不同，莫將澆俗比真風。
真風大抵無今古，萬事都來一笑中。
我是真人何所憂，所憂世俗好多求。
相謀相詐何時了，一笑一啼無日休。
禍福之來本自求，世人聞語不回頭。
但知自快身前欲，不道永爲身後羞。
紫金沙路明珠闕，浴罷龍兒洗明月。
待來人世等麻姑，只被塵埃污羅襪。
爲買蟠桃海上花，明珠滿載玉龍車。
蓬山諸子須相問，笑指烟波是我家。
我是江湖都一掬，海水雖深不濡足。
待教平地産明珠，但恐世人更多欲。
伍子波濤空淼然，至今猶有不平言。
屈原褊淺尤多忿，但恐有時來訴冤。
朝採藥，暮採藥，踏盡閒雲一雙脚。
出一山，入一山，先生如此何時閒。
有時兩脚不出戶，不煉黄金即煉丹。
先生手足已勞苦，一心欲把河沙數。
却笑閒仙無所爲，閒仙端坐亦相嗤。
大都世事亦如此，相笑相非無盡時。
紫瑶樓上宴真人，膾是鯨鯢脯是麟。
醉倒玉妃何處去，烟霞迎步鶴隨身。
帳外雙童持劍履，一榻紅雲睡初起。
滿面清風潄月華，瑶漿更挹明河水。
憶昔爲兒跨竹梢，誰何傳與太平謠。
如今羽化已千載，綠鬢朱顔更不凋。
脚踏青雲身已老，訪道修真恨不早。
曾見商周全盛時，不及唐虞古風好。
誰道真人能辟穀，先生每食無餘肉。
鄰家便是忍饑仙，餬口之糧猶不足。
糧雖不足氣常充，真是根源久是功。
真久不惟能養氣，幽明亦可感而通。
賜得龍田不種花，自携瑶水灌烟霞。
誰將玉樹雙枝換，只得春前一寸芽。
香枝灑面瑶池水，霞艷裝衣閬苑花。
一半是狂兼是醉，急教扶去卧烟霞。
當時採藥因迷路，平上青雲不用梯。
却似人閒行路者，醉魂春夢至今迷。
蹄涔蟻垤何須較，芳草浮雲事可知。
曾向人閒閑賣藥，塵埃滿眼看兒嬉。
爲向平時尋古風，幅巾芒履走塵中。
俗人不識烟霞客，喚作無知賣藥翁。
不用驂鸞不御風，騰身拖袂便乘空。
方從碧海游三島，却駕烟霞上紫宮。
十萬里餘都一息，須知此道非人力。
有時閒望玉山游，鸞鳳滿天追不得。
曾宴巫山十二峰，歸來謫下廣寒宮。
如今已得瑶環賜，便揖浮丘騎玉虹。
自脫霓裳辭玉關，玉符金字謫人閒。
人閒雖與烟霞隔，醉夢吟魂自往還。
鳥不曾喧獸不爭，鸞歌鳳舞碧瑶城。
羣童盡唱忘憂曲，也似人閒樂太平。
崆峒道人良多識，易以真爲難以力。
豈無羣聖可相師，亦有一篇言道德。
挾虎搏蛟良有力，扼斷鯨咽批豹額。
虎豹雖獰却易防，螻蟻口中藏劍戟。
但把真聲吹鼓簫，鳳來鳳去不須招。
浮槎河上無徒涉，種玉田中莫揠苗。
急仙燒煉日盈罐，慢仙十日未能半。
一人賣藥走不停，一人得金不肯換。
華蓋車前龍步滑，紫微垣上鳳巢寒。
一時掃下塵泥去，却入漢家盛露盤。
人閒多是苦寒饑，短褐疏衾正弊時。
欲把霞衣都覆蓋，却辭玉女宴瑶池。
神仙不知真有無，其術可圖不可圖。
得之不得存乎命，躁不以命良可吁。
愚夫忘欲棄所愛，父母無子妻無夫。
本求長生不死術，夭厥所壽殘厥軀。
玉霞弟子非無學，金籙名仙亦有才。
却作左慈筵上術，誰將酒脯盡携來。
藐哉小哉其奈何，牛蹄之水一泓多。
若是胸中能自養，長源巨派傾洪河。
奇哉奇哉有此仙，胸中廣大可容天。
深莫測兮高可仰，滄浪之水太山顛。
歌謠纔作彩衣童，策杖俄爲白髪翁。
走遍紅塵人莫問，先生意在不言中。
薄夫用意終歸險，更有鄉原事可羞。
多少古人遺恨在，紅塵歧路莫回頭。
我曹意者非忘物，自是爲仙無奈何。
海水玩來如股掌，人心難處甚風波。
無奈何兮無奈何，失之哀兮得之歌。
巧拙其閒不容寸，得失相去能幾何。
我是蓬萊山上客，暫到人閒管春色。
謝家池館聳吟魂，卓氏酒壚閒醉魄。
人閒春色將奈何，瀲瀲灧灧濃如波。
歸來說與秦王女，麻姑偷去唱爲歌。
勸君莫折楊柳枝，枝無根本任風吹。
勸君莫愛水中萍，萍隨流水何時停。
莫愛春風山上草，纔到秋風便吹了。
更有籬邊紅槿花，朝來錦繡暮泥漥。
不似茅菴水上家，碧蘆門徑白汀沙。
兩眼僅分鷗與鴉，口無巧語心無邪。
不但無邪兼寡欲，釣得一魚心便足。
漁衣便是岸頭莎，釣竿自種籬邊竹。
雲是口中氣，雨是口中沫。
口中噓吸須臾閒，天下焦枯一時活。
百尺樓頭鳳一羣，聲如韶濩羽如雲。
開口一鳴天路白，六龍馳上海之濆。
吹簫臺上曾歌舞，留住秦雲伴秦女。
近來長趁紫宸朝，麟鳳肩隨龍接武。
任教雞鶩爭糠粃，脫身一舉三千里。
如今直入鳳凰池，口啄琅玕飲瑶水。
舊羣流落在人閒，爲趁稻粱飛不起。
名園自郊谷，何況築高臺。
酷暑未嘗到，清風長自來。
雲嵐瞰山罅，烟水近池隈。
誰更將松竹，蕭森四面栽。
南園花謝北園開，紅拂欄干翠拂苔。
却是梧桐且栽取，丹山相次鳳凰來。
莫說真州南畔路，楚望亭南路已遥。
只可寄聲來見問，更難折簡去相招。
船頭何處逢秋水，山下誰家把酒瓢。
且趁潮行急摇櫓，到江州後更無潮。
禁苑千花一夜開，祥烟深處翠華來。
重輪日色輝天步，萬歲山聲薦壽杯。
魚躍靈池初浩渺，鳳巢阿閣正徘徊。
姚虞臣主方賡唱，蓬蓽儒生願竊陪。
十幅華裀遍畫堂，仙家妝束學霓裳。
一雙舞袖鸞鳳勢，滿院春風羅綺香。
巫峽朝雲無定意，漢濱珠珮雜鳴璫。
歌聲未罷全無力，歸去重闈泣暈妝。
獨派豈從天漢墜，千濤爭趁海波還。
齊聲怒過轟雷鼓，亂沫噴來碎玉山。
塵土刮開心目外，冰霜留在骨毛閒。
君看江上潮平後，恰似魚龍戰鬬閒。
滄溟幾道入江淮，此獨奇哉復怪哉。
風雨初隨霜練起，雷霆俄送雪山來。
豈無海物齊驅過，亦似神兵合陣迴。
君向西湖亭上看，杭州不信有塵埃。
水與秋月色，清無一點瑕。
有情山共遠，無限日初斜。
鷺下沈寒葦，雁空遺暖沙。
旋將隄畔木，學泛斗邊槎。
我有東軒景，喜君爲此行。
一如曠野外，四面好風生。
但見雲連樹，不知山是城。
重來如有約，秋水夕陽明。
我家東軒好憑欄，柳一林邊水一灣。
城下人烟都似野，城頭雲樹恰如山。
青女霜華夜不收，一天如掃月如流。
素娥奔去已千古，狡兔隠來還幾秋。
冷逼蚊雷聲陡息，光摧螢火色何幽。
塵埃兩眼洗不浄，安得淩雲萬丈樓。
珠箔珊珊掛玉鉤，金梯軋軋倚紅樓。
桂摇團影上層漢，桐墜疏陰纔半秋。
萬頃玉田和露白，一環瑶水带霜流。
何人獨向繡幃泣，燭淚淋漓香篆幽。
九日諸公欲上山，淮東病叟正閒閒。
如從酒伴無慚色，儻論賢才即汗顔。
適載巨皰尋陋巷，仍封大軸委樵關。
不知我是扶犁手，玉樹成林盡許攀。
何必南山與北山，此心非獨此時閒。
手持白酒爲常事，頭带黄華是强顔。
醉後浩歌來就榻，醒時清嘯起抽關。
誰人遺我明霞曲，聲在赤霄無處攀。
有人才思聳如山，已燕淮亭未肯閒。
親載綠醽溫病骨，更歌白雪慰蒼顔。
老憑書几猶操筆，暮等吟筒正啟關。
兩手塵泥俱滌盡，金莖玉露我須攀。
桓家賓客正尋山，劉子藏身盡日閒。
忽爲著書驚晚節，更因把菊覺衰顔。
白衣來緩思沽酒，繡嶺登高夢入關。
最好蓮華峰上路，藤條葛蔓手齊攀。
堂堂兵陣列如山，羽檄交飛勢未閒。
敵國正强無備處，我師潛遁若爲顔。
已張火炬嚴刁斗，更使轅門置鐵關。
欲就將軍送降款，金城萬雉莫能攀。
不是妻孥須入山，著書未得片時閒。
琴逢嵇叔難施手，嘯比孫登合靦顔。
幾日偃旗兼卧鼓，今朝延敵又開關。
我師欲遁無歸路，嚴壘如雲試一攀。
春意匆匆又欲還，一年都似片時閒。
青雲有路終須到，白日無情不暫閒。
任老豈妨修古道，更貧未肯憶深山。
明朝獻壽何爲祝，長著斑衣奉母顔。
但得文章與道深，年來年去不關心。
幾時上得青雲後，兩鬢從教白髪侵。
匣內深藏三尺劍，罇前獨抱一張琴。
辭高調古彈將曉，待倩春風聽此音。
一燈高照草堂中，大笑高歌送歲窮。
柳色花光將屬我，雪寒霜凜任相攻。
銅壺漏促三更盡，白玉罇深一釂空。
待到平明無別事，只將詩句贈春風。
前日慈闈獻壽觥，爲親歌詠祝長生。
被君翻作陽春曲，却使巴人和不成。
山陽太守奉更書，盡束行裝載軸艫。
已有仁風爲惠愛，更留甘雨活焦枯。
秔塍带溜蒼苗奮，麥隴藏烟紺穎敷。
看取北郊臨去日，爭先獻酒是農夫。
雪者陰之類，大寒之所爲。
於人無暖意，著物有消時。
萬草若相畏，孤松亦自持。
閒階不須掃，日照與風吹。
一夜寒聲夢不成，讀書燈暗雪窗明。
起來待唱巴人曲，閒得陽春第一聲。
天上星榆一夜彫，曉風吹緊下層霄。
溪頭岸狹流應漲，簾外春寒到不消。
數騎急投村墅宿，幾人忙奔酒家謠。
登高望遍東城路，又領詩兵戰寂寥。
雪滿東風只到關，西飛還不到長安。
鷺翹孤白精神健，鶑斂黄金羽翼寒。
遠嶺玉迷樵木徑，晚溪冰壓釣魚竿。
隴頭鼓腹謳吟者，但向深秋前後看。
聞道西家高捲簾，昂頭吟笑雪花天。
東家正泛一杯酒，北望孀親夜不眠。
萬物已衰歇，乾坤正泬寥。
數聲何處起，萬竅一時號。
好木望君惜，殘蓬任汝飄。
霜空靜如掃，努力助飛鵰。
淡似秋河水，濃於春塢烟。
隴頭寒塞雁，峽外晚江天。
忽斷月華墜，乍明虹影連。
西風休强管，飛勢自翩翩。
鄰叟是耕漁，怡然只自如。
草迷春徑狹，雀噪晚籬疏。
自向林泉慣，翻嫌市井居。
兒童盡樵採，斗粟亦無餘。
階前生蔓草，門外是多歧。
老叟行無伴，兒童飽自嬉。
鴟羣巢衆樹，狐迹過疏籬。
不肯勤耕耨，豐凶爲有時。
枯笠摇風雪滿衣，年年辛苦事漁磯。
有時釣得鱣鯨上，又被行人買得歸。
家住前村蘆葦中，一生無事是漁翁。
眼看波浪如平地，身向江湖若斷蓬。
小艇醉眠寒夜雨，短帆閒掛夕陽風。
營營市井應相笑，不道錐刀盡是空。
此身非不愛羅衣，月曉霜寒不下機。
織得羅成還不著，賣錢買得素絲歸。
淮上飛花正皓然，日車月御欲停鞭。
千形凜凜如無地，一片蒼蒼忽露天。
洞口似迷山路處，斗閒疑泛海槎年。
長瓢酒挹雲泉釀，大軸詩題錦水牋。
僧舍手抔留煮茗，漁菴缾貯借烹鮮。
喜餘稻糝投饑喙，慚乏綈袍贈凍肩。
白裏好張紅步障，猛中宜擺絳戎旃。
掃開寥廓憑風帚，抉去紛紜憶劍仙。
獵火正燃雲有焰，旅庖何在突無烟。
未應門外同袁子，曾買汙萊數畝田。
君看飛雪競翩翩，雲將爭驅正著鞭。
人望已酬殘臘後，物華兼值早梅天。
招沽北掾輸平日，走馬西州憶少年。
漏屋旋消濡弊褐，破窗穿過濕餘牋。
蹄涔易見真漥滿，糞土難辭僞色鮮。
席戶冷灰人削迹，朱門熱炙客摩肩。
紛紛萬事還如此，寂寂幽懷盡舍旃。
流水明中爭趁月，斷鴻深處獨藏仙。
誰家漁棹空聞笛，何處樵村只見烟。
最好耕農相賀了，牛衣醉卧夕陽田。
侯款諸祠方徹奠，車回五駿既投鞭。
雲如大練生淮浦，雪似繁星落楚天。
有客弄花知樂歲，何人感物惜流年。
南城病僕惟沽酒，西郭詩章但買牋。
隠伏急因明處見，垢汙多自夜來鮮。
傭將粺穀纔餬口，拾去濡薪未息肩。
白面韝鷹紅錦臂，烏山圍獸赤繒旃。
却燃燈坐疑爲夢，欲上樓看恐有仙。
玉鏡臺前侵皓月，碧紗窗外弄青烟。
樹頭還有鴻棲否，船是寒沙水畔田。
諸少逸駕追無前，我乘駑馬持短鞭。
更添一老愛白雪，但開兩眼尋青天。
詩中戈矛欲揮我，君家伯仲空忘年。
摇筆吟哦有裂管，倒囊抖擻無遺牋。
誰知羣形消即露，却還本質汙與鮮。
田廬有蓬尚塞戶，樵衣無布堪補肩。
羣兒上壟芻且牧，孤戍曝日旗與旃。
人閒安得真洞府，空中失脚飛神仙。
明月隨來會星弁，白雲迎去升紫烟。
溪灣留下斷虹卧，山陰亦有玲瓏田。
一夜五宮星茫然，投壺笑電揮赤鞭。
何物變爲淮上雪，餘花散入江南天。
東家乞火溫稚子，西鄰賒酒娛高年。
樵翁頭上笠戴月，漁父手中帆卷牋。
庾子貞家但尋菜，鮑通直輩彌矜鮮。
卞郎方弄瓠杯杓，浙帥已亡羊髀肩。
當門正好張敝席，隔籬可笑窺華旃。
最是珊珊上樓珮，恰如冉冉升空仙。
牽牛童兒飲河漢，扶犁老子耕雲烟。
漫翁何處拾瑶草，自有梅花大庾田。
江西詞客休刺船，馬上俊郎休弄鞭。
且看滿城花落地，恰如窮谷曉時天。
松林獨幹凌堅操，麥壟疏毛白少年。
犬信宜將筒護紙，鴻書須用帛爲牋。
月中兩艷非投暗，物裏千形不較鮮。
最好一環圍井口，有時數點露山肩。
紛來上相揮長麈，側去諸卿蔽曲旃。
水畔誰爲佩珠女，車中人是行雲仙。
吟裁笛竹清梅瘦，忽爨琴桐濕更烟。
近日無錢酬酒媼，且教借賣漫翁田。
昨霄夢看六龍淵，鶴御驚回墜曉鞭。
萬頃落花春晚後，一床清水月明天。
門無黄雀張羅地，室有玄熊應夢年。
入竹好鳴寒玉珮，寄梅兼附白雲牋。
楊妃繡段披方穩，李逸烏紗裹更鮮。
避色莫投妝婦指，弄香須撲舞蛾肩。
羣烏噪過巢無樹，一兔奔歸獵有旃。
溪叟正如翹葦鷺，山翁彌似出塵仙。
僧簷鳥伺齋餘飯，客竈貓棲爨後烟。
且報漫翁來掘壁，牆閒便是我家田。
吟懷忽共雪紛然，罪逆餘骸自可鞭。
罔極之恩無報日，難平所感欲呼天。
身騎騕褭成童歲，手握狻猊未丱年。
三釂冷醅將及斗，一揮醉筆恰盈牋。
當時飾束頭毛綠，今日衣濡眦血鮮。
楚泮師儒新靦目，秦關父老舊隨肩。
中心但比孤青檜，外物無庸大赤旃。
每指多圖爲酖毒，自言寡欲即神仙。
房中得子眠溫席，突外從人笑冷烟。
以此終身慰泉壤，不須問舍與求田。
荀翁猶慕李膺賢，漫叟當車我執鞭。
轅下兩驂將逐驥，牆閒一穴欲窺天。
兵鋒甚銳逢今日，鐵陣橫行記昔年。
將鉞揮金何用劍，檄書插羽不須牋。
勇騎龍子神彌俊，笑扼犀吭血正鮮。
一鼓已輸元帥手，雙矛將解敵人肩。
我徒北首思投甲，子使西來約卷旃。
自是見羸謀餌虜，却云養氣欲希仙。
已嚴軍令除添竈，但恐師期忽舉烟。
設若渝盟相掩襲，衝車突騎占平田。
團團蘚暈埋青錢，稍稍竹樹藏紺鞭。
鸕鷀覆水魚沉淵，罞罿蔽地禽沖天。
梅房處女鶑坐禪，草頭稚子松耆年。
浮光飛沫人游川，斜行大字鴻書牋。
壯士可論持守堅，美人休說容華鮮。
乞餘之夫尤慕羶，附炎之子彌脇肩。
穿花走馬錦藏韉，垂雲閱武車張旃。
虢姨滿路空遺鈿，陳妃倚閣真神仙。
有人情似山中泉，其情濃如春深烟。
留下斷蘆雲蓑篇，長令雪滿淮之田。
寂然閒地好弦歌，胸中森森萬仞戈。
自道壯圖終有用，未知時事竟如何。
千金似糞無心願，一劍如霜爲國磨。
吟輒廢眠詩骨瘦，酒能消思醉顔酡。
起登夜閣乘明月，笑倚寒山望太阿。
誰道吾儒無壯士，藺生功烈勝廉頗。
魯巷予方樂，秦樓子幸俱。
所期爲列女，應不訕庸夫。
野叟田無璧，仙娥佩有珠。
鸞歌迎弄玉，麟脯宴麻姑。
自是閨中秀，何煩臉上朱。
君看閬風客，親駕五雲車。
行事從來號闊迂，酒閒詩興便豪觕。
盧公誤妾平生事，嫁得東臯卧草夫。
春風蕭索爲誰張，日暖仍燻百和香。
遮處好將羅作帳，襯來堪用玉爲床。
風吹亂展文君宅，月下還鋪宋玉牆。
好向謝家池上種，綠波深夜蓋鴛鴦。
顧託艱難後，宮城晝閉關。
師屯五校肅，日馭六龍閒。
易貯金莖露，難尋玉府山。
裕陵人散後，猶望白雲閒。
啟殯龍輴動，森森鳳翣移。
迎神帳殿遠，背闕梓宮遲。
日慘河山路，草枯霜霰時。
綵庭覺瀟灑，應誦廖莪詩。
九載憂勤事，傾心爲繼明。
手扶天柱起，身御日車行。
大業真無負，全功定有成。
生民正歌舞，萬丈玉山傾。
絳節排山仗，珠襦換玉衣。
不乘黄鵠去，即御赤鸞飛。
受謚心無媿，朝真德有輝。
太元庭上客，聞義亦歔欷。
一自姬周後，難乎有此才。
明將照幽隠，澤欲被蒿萊。
外屬私恩絕，本朝公道開。
勒銘何處好，嵩嶽鬰崔嵬。
玉殿菆宮啟，龍輴叩陛初。
嚴兵猶驚夜，列仗已當車。
路指新陵闕，窗留舊簡書。
移班近東處，風月一簾虛。
導騎鳴鞭去，魂車戀闕遲。
梓宮何處宿，幄殿夕陽時。
天上有名姓，人閒無路歧。
三泉深百尺，神御復何之。
可惜方剛士，平生氣貌嚴。
有朋搔白首，無路弔蒼髯。
地下新潛德，人閒故養恬。
儒林與孝友，二傳子須添。
一夢龍蛇後，難尋博士星。
所居城見月，仍用柏爲庭。
白馬車齊送，黄宮戶永扃。
松陵今夜客，慟哭入冥冥。
雖負文場志，何慚國士風。
王廷曾抗論，廟鼎合銘功。
玉樹摧平地，朱霞落半空。
故人遺歎在，秋後有驚鴻。
已矣公歸矣，哀哉將奈何。
黄宮無處樂，玄冕有誰歌。
南越生祠久，東川畫像多。
孤窮親黨在，共立碣嵯峨。
國士青雲器，儒林合抱松。
羽儀丹穴鳳，頭角劍津龍。
玉筍班雖貴，皇華使愈恭。
人亡其政在，尚可訪遺蹤。
一夢無回處，龐眉坐柏庭。
幾時逢白日，萬事付哀鈴。
畫翣行須緩，黄宮到便扃。
松陵詩莫和，慟哭不堪聽。
斗分星孤隕，虞庭鳳不還。
金龍拋使節，玉筍誤朝班。
世德元明後，家聲王謝閒。
國功圖未卒，歸老負江山。
命也雖亡矣，但須銘此墳。
朝中尋故事，江外訪遺文。
遠思歸流水，高風寄白雲。
忠魂在斯否，義亦不忘君。
舊業儒編富，新裝使橐空。
潔身辭白日，隨柩載清風。
義與人心在，名須江水窮。
諸山同峴首，有子勝羊公。
且止明旌住，玄堂即閉關。
素絲蒙柩往，白堊洗車還。
身後千詩在，生前萬事閒。
松陵哀怨客，來弔自湖山。
起起公終矣，斯文將奈何。
新書傳異域，舊隠寄東坡。
直道謀身少，孤忠爲國多。
死生公論在，高義山峨峨。
白玉棺無價，青囊葬有書。
奔星來啟路，走電去隨車。
官是修文號，人同上行居。
峨嵋山下客，誰是跨鯨魚。
舊德朝之望，平生勇所爲。
赤心逢誼主，皓首棄明時。
路入皇宮近，誰將畫翣移。
有人號欲絕，莫誦蓼莪詩。
一閉玄堂後，更分明與幽。
雖辭白日去，不忘錦江游。
古檜蒼顔在，孤雲壯氣收。
文章如可訪，遣使入西州。
彼美朝之望，光終不較年。
醇風隨入地，義氣去淩烟。
身後人人慕，生前事事賢。
故交貧與賤，沈痛欲呼天。
門靜車聲歇，庭虛燕几閒。
芸籤新汗簡，玉筍舊清班。
事寄浮雲外，身從大夢閒。
復爲長夜寢，慟哭入玄關。
徹殯哀鈴動，蒙棺素幣舒。
明旌先啟路，畫翣側隨車。
長夜玄堂近，平生燕坐虛。
須臾泉戶闔，輓紼且徐徐。
野水鶴猶回，舊山雲不歸。
不歸將奈何，但恐雲無依。
公是吳中老，吳人愛公好。
公好不來歸，淚濕江邊草。
吁嗟人兮，而有斯人。
以義爲質兮，以剛守身。
內明白而外昭哲兮，氣貌甚真。
動則不苟兮，可使之爲國，可使之爲民。
使之爲國兮取義舍生，使之論事兮傾出赤心。
世方好柔兮我方剛，彼爲轅下駒兮我方鷹揚。
彼作威之臣人莫敢當，我方藐視兮直攻其强。
彼作福之臣兮烹煎牛羊羅列酒漿，我方折其匕箸兮覆杯而不嘗。
以甘易苦兮自以爲常，以退爲進兮如寢諸床。
所往所居，不察刀筆者害兮簿書有蔽。
隠必露兮伏必發，照姦膽兮破姦穴。
小姦積忿兮五臟欲裂，大姦睚眦兮其眦有血，口且欲吞兮齒且欲嚙。
何誣之不誣何說，哆兮侈兮三寸之舌。
顔淵偷飯，曾參鬬殺。
慈母投杼兮其誰不信，所頼公明兮得無悔吝。
夫何不幸兮人之云亡，誰司有命兮付與之不長。
揭丹旐兮歸晉疆，望江湖兮歸故鄉。
太行山上秋風起，度浮梁兮盟津水。
符離東畔更淒凉，山陽猶有舊吟窗。
吳人俱望揚子江，素車白馬迎道旁。
故人亦有孤與孀，更憂今歲寒無裳。
洞庭橘柚正青黄，鱸魚鱠美蓴羹香。
且緩哀鈴送酒觴，一辭白日掩玄堂。
玄堂一掩難開扃，夜復夜兮何時停。
負高才兮成鬰鬰，揭高義兮徒冥冥。
一心在兮湖水清，萬事空兮山月明。
悲慟處，是松陵，雲慘兮，鳥哀鳴。
念骨肉兮摧心形，鬚鬢班兮涕縱橫。
人生如逆旅，來去何容易。
對面正談笑，轉頭成夢寐。
傷哉手上書，已矣胸中事。
義不復駕驥，灑盡辭家淚。
記得高山否，淮東非所歸。
誰迎玄冕去，自趁白雲飛。
泣盡孤兒血，空遺舊日衣。
容州公莫去，此地故人稀。
平生富情義，至死不寐悔。
更無桃花米，惟有銀魚佩。
一家將奈何，九子尚無配。
魂兮且勿憂，幸有山公在。
一從洪井到處州，見說洪人總淚流。
本望聖朝令久任，若論明吏合封侯。
高才所至都無事，厚德于今可鎮浮。
故作此詩傳野史，不須銘記掩諸幽。
欲視目已瞑，欲語口已噤。
欲動肉已寒，欲書手已硬。
惟有心上熱，惟存心中悲。
此熱須臾閒，此悲無休時。
所悲孤兒寒，所悲孤兒饑。
苦苦復苦苦，此悲遂入土。
魚有所歸，鳥有所棲。
孤墳纍纍，子將何依。
束子之裝，裹子之糧。
促登汝航，往歸汝鄉。
朝聞劍外夙行輈，夕喜江西改命優。
已有才名喧北省，又宣風化入南州。
一城民吏迎前牧，滿眼山川是舊遊。
君富機籌足餘暇，清吟不負物華樓。
占勝新安境，佳名千古聞。
奇峰半天出，秀色數州分。
邃谷春猶雪，懸巖霽亦雲。
何時脫韁鎖，猿鶴此爲群。
惆悵孫陽世久無，紛紛駑驥逐齊驅。
不教神物俱湮滅，猶幸深山天馬圖。
溪山龍虎蟠，溪水鼓角喧。
中宵鄉夢破，六月夜衾寒。
風雨生殘樹，蛟螭喜怒瀾。
殷勤祝舟子，移棹過前灘。
富家一盞燈，太倉一粒粟。
貧家一盞燈，父子相聚哭。
風流太守知不知，惟恨笙歌無妙曲。
金山亭榭遍林泉，獨有湖山占得先。
一鑑靜開塵外境，數峰高插水中天。
避人幽鳥聲如剪，隔岸奇花色欲然。
太守與民同樂事，公餘不惜綺爲筵。
四稔總兵鈐，輕裘叔子慙。
抗棱遐徼伏，敦信遠民諳。
赴召薰風布，離襟臘酒酣。
吾皇思將帥，有意在燕南。
閒中思衲友，曳杖輒相尋。
興廢關何事，浮沉惜此心。
柏陰遮塔密，雨氣入鍾深。
剔蘚碑堪讀，茫茫歲月侵。
井絡西南區，成都號佳麗。
錦城十里外，景物居然異。
傍縈浣花溪，中開布金地。
杜宅巋遺址，任祠載經祀。
自昔歲一遊，有亭久摧廢。
將期汎舟會，先此留旌騎。
弗基矧肯構，後人莫予嗣。
冠蓋或戾止，風雨亡所庇。
我公至之初，行樂徇人意。
柅車集賓組，幕天陳燕器。
苟弗謀高明，胡爲革媮敝。
鳩工度材用，奢儉求中制。
舉從縣官給，下靡秋毫費。
巍然大厦成，甚于折枝易。
藩條息偃暇，時律清和際。
落成及休辰，夙駕忻重詣。
羣嬉逐使轂，雜處同蠶市。
棟宇美可觀，席筵陳有次。
芳樽既罷撤，綵舲爰登憩。
夾岸布緹帟，中流喧鼓吹。
泝沿烟靄間，禽鳥共翔戲。
都人與士女，疊足連帷被。
弄珠疑漢曲，浮觴均洛禊。
晻晻日將暮，熙熙衆皆醉。
怳入武陵源，却返塵寰世。
自是畢遨賞，始復專民事。
農耕士就學，商販工居肆。
蜀邦生齒繁，衣食良囏匱。
三時急耕播，寸壤無遺棄。
茲焉俾暇逸，所以慰勤瘁。
上頼天子心，慎重坤維寄。
既擇邇臣德，來秉諸侯瑞。
且命太史賢，出攬清澄轡。
第務廣教育，孜孜布仁惠。
匪圖極聚斂，規規奉邦計。
和氣斯涵濡，羣生皆茂遂。
乃躋富壽域，共樂升平治。
不才備屬僚，罔補公家利。
廕宇幸焉依，雅聲慙善繼。
願比召南篇，永歌棠蔽芾。
請符又作浙東行，六郡爭驅紺弩迎。
環佩聲回堯陛遠，旌旗光動禹川明。
山烘橘柚香浮席，溪漲菰蒲翠徹城。
人在蓬萊仍晝錦，會稽故事兩兼榮。
平地風烟橫白鳥，半山雲木卷蒼藤。
雲埋山麓藏秋雨，葉脫林梢带晚風。
寒林殘日欲棲烏，壁裏青燈乍有無。
小雨愔愔人假寐，卧聽疲馬齧殘芻。
行盡青峰與碧溪，何須辛苦覓天梯。
九山不鎖尋真路，自是人心到後迷。
樓上無窮景，樓前正落暉。
開軒跨寥廓，覽物極纖微。
雲破孤峰出，潮平兩槳飛。
東溟看月上，西渡認僧歸。
木落吳天遠，江寒越舶稀。
魚龍鄰海窟，雞犬隔淮圻。
草色迷千古，波聲蕩四圍。
廢興懷霸業，融結想天機。
浩浩群流會，沉沉百怪依。
登臨真偉觀，回首重歔欷。
北固山頭寺，風烟昔縱觀。
卧亭秋石狠，環舍海濤寒。
越舶樓前聚，江楓戶外丹。
最宜清夜月，虛閣憶磐桓。
馬上雞初唱，天涯星未稀。
驚風時墜笠，零露暗沾衣。
山下疏鐘發，林梢獨鳥飛。
遠峰烟靄淡，迤邐見朝暉。
嶺梅何處早，雪裏看芳菲。
北陸寒猶在，南枝春已歸。
曉妝初見妒，殘角未成飛。
引我江頭夢，清香憶滿衣。
皎皎仙姿脈脈情，絳羅仙萼裹瑶英。
色侔姑射無雙白，香比酴醾一倍清。
臘後春前芳信密，水邊林下曉妝明。
故應不屬東君管，冷艷孤芳取次成。
露質浮世，奄質浮滅。
五十三歲，六七八月。
南嶽天台，松風澗雪。
珍重知音，紅爐優鉢。
安樂青且秀，琳宮跨巨鼇。
一柱會擎天。
平居厭城郭，具舟泛清汝。
藍光一水遠，鐵色兩崖古。
日華動中流，沙紋亂前渚。
湍鳴達公橋，草綠襄王墓。
園英擁流沫，風葉墮殘雨。
停橈弄山泉，扶杖過花塢。
澄潭數亂石，斷石橫顛樹。
泳波魚鬣舒，闖穴蛙首怒。
衝雲一雁遠，唼荇羣鷗聚。
村間桑柘春，川闊牛羊暮。
回頭綠樹失，卷幔青峰露。
尋幽恣盤桓，泊淺屢回互。
靈草不知名，珍禽啼在處。
夕陽散鳴鳩，荒阡拱游兔。
挽纜謠歌童，簪花立田婦。
高歌客自如，歸涉人相負。
青蒲戢戢生，紫燕翩翩度。
雲烟波底明，井邑林外睹。
欣逢閭里舊，愧乏雞黍具。
緡水薦稏鱗，掘石羞山茹。
繞塘梅實綠，冒桂禽殻素。
我巾聊一頹，石榼煩屢注。
朱櫻出芳林，紫笋侑雕俎。
高篇爛珠璧，至樂謝鐘鼓。
嗟予性本隘，於世事皆魯。
便欲棄簪裳，歸去事田圃。
肆意山水樂，脫身塵埃苦。
此適誠足尚，斯言未宜遽。
聖神拱巖廟，賢俊畢珪組。
如君之所懷，於時當有補。
高文贊皇猷，大論寧國步。
無爲五斗卑，遂屈萬里舉。
明心在知己，汗顔愧虛譽。
時方索大鼎，胡爲衒康瓠。
富貴固衆欲，非望久自阻。
聖賢有遺言，戮力期共赴。
嘗聞曰中庸，曾不滯出處。
進當澤生民，退則守環堵。
所求義與比，要在身不汙。
願無廢吾言，於道其可庶。
靈巖川上白雲深，十里青松晝自陰。
遠寺幽佳傳已古，名山絕勝冠於今。
羣峰環翠凝秋色，危壁飛泉瀉暮音。
此景去爲風月主，五湖應不起歸心。
喜陪詩伯尋幽去，從此風騷覺有神。
明代應無高遯士，奇峰盡屬苦吟人。
欲名地巧題難得，却恨圖經說未真。
回想天童山迤邐，更多形勝亦非倫。
平湖拍岸海潮通，亭在平湖杳靄中。
莊艷含春雲島晚，波光照夜玉壺空。
動摇人影兩橋月，洗滌塵襟四面風。
野老半酣亭下笑，漁樵今日與民同。
平蕪十頃綠含烟，勝事興衰已百年。
島榭漫隨民意樂，溪山應喜主人賢。
點粧野趣灘邊鷺，彷彿妖容水上蓮。
日日流風轉謠俗，棹歌長在釣魚船。
古有二烈士，羊左哀與桃。
結交事遊學，心若膠漆牢。
遠聞楚王賢，待士皆英髦。
負笈首燕路，不憚千里勞。
行行及梁山，雨雪填巖肧。
途窮食不繼，餓口空嗸嗸。
無爲俱死爾，原野涂身膏。
我留子獨往，命各繫所遭。
慷慨示一訣，併糧解衣袍。
僵坐空穴中，視死輕鴻毛。
角哀既仕楚，爵位聯執羔。
顧懷交舊心，血泣聲號咷。
王聞義其事，禮葬遷蓬蒿。
孤風激頹俗，千古清蕭飈。
叔世忠義喪，友道皆滔滔。
平居論莫逆，握手相遊遨。
利害一軋己，所得無秋毫。
擠壑又下石，反若豺狼嘷。
秦末餘耳輩，遇時方繹騷。
誓爲刎頸交，名節初相高。
一旦成眦睚，親勒兵相鏖。
斬餘泜水上，論功傳子敖。
較此豈不愧，清議安能逃。
凜凜溧水傍，危墳望江臯。
蔚宗宰茲邑，夢睹斯人曹。
衣冠甚奇古，晤語開鬰陶。
時示古祭文，百本皆旌褒。
其間記一二，花落空奠醪。
薄訴魏倫者，相侵意貪饕。
詰朝究其詳，倫果邑之豪。
墓木合數抱，私欲揮斧刀。
移文禁採伐，表識嚴芟薅。
英靈儼如舊，雖久不聞韜。
哀我今之人，五交戒所操。
君爲鳧鷖亭，更作鳧鷖詩。
鳧鷖爲鳥雖甚微，君心仁愛乃在茲。
不忍壯者弋其母，兒童捕其兒，鳧鷖母子何嬉嬉。
城頭草靜烟雲迷，城下水暖菰蒲低。
鳧鷖朝傍雲烟飛，倦來暮入菰蒲棲。
寄巢生子冬復夏，巢穩子大無人知。
我思入境觀君爲，坐見三異於今時。
知君官久行亦歸，亭上引滿傷別離。
豈惟豐人惜君去，雖我亦爲鳧鷖悲。
金門禿筆積如山，黄閣磨煤夜不乾。
試借薦賢書稿看，應無一字及孤寒。
泊然巢一枝，常靜不待息。
天地存遺井，聊以見清德。
窺者在爾心，鑿者在爾力。
何爲病夏畦，俯仰無慚色。
太一仙人天上來，口傳丹訣養真胎。
赤城道士誰堪論，白髮先生或姓回。
窗外方塘幾畝蓮，花開料亦似常年。
先生菡萏香中坐，應有人呼作水仙。
長松青似染，高杉翠欲滴。
餘陰入軒來，滿座瑠璃色。
達人無六塵，靜見照中碧。
庵內一爐香，萬緣自然息。
夜憶清軒上，都忘居會稽。
秋聲先在竹，月色最宜溪。
銀漢簷前直，玉繩天外低。
何人倚欄檻，爲聽下莊雞。
傳得栴檀相甚奇，紺容光徹照須彌。
橋頭尊者來瞻禮，應憶靈山聽法時。
飛瀑斷巖路，天然石似梁。
始知融結日，便作聖賢鄉。
水靜魚龍樂，山靈草木香。
茶花本餘事，留跡示諸方。
華頂西邊天姥東，妙蓮開閣對羣峰。
清含銀漢三千界，香透金庭第八重。
畫棟有聲啼海燕，澄波無影睡天龍。
夜深講罷何人見，雲在青天月在松。
欲訪琳宮入翠微，滿山烟雨正梅時。
神仙事祕人難問，造化功深世莫知。
海近應通三島信，年多空見八分碑。
身中龍虎吞天地，誰肯留心繼鍊師。
金庭福地竟如何，當日山前異事多。
子晉高風傳世表，仙翁遺跡在巖阿。
三清路遠須由學，九轉功成豈怕魔。
我有玉符真訣在，黄衣誰肯遠相過。
長憶溪橋避暑時，天風六月襲人肌。
水隨地脈來無盡，雲過山頭去不知。
拂面稚松應偃蓋，當年游子已龐眉。
憑師莫動溪邊石，留待東歸題好詩。
京城濕墨遺相知，心繞天台四散飛。
記得小田橋上月，五更河露濕人衣。
七十有餘歲，不曾游此山。
因尋白雲路，深入翠微間。
曉澗烟霞合，春巖草木斑。
誰灰心地火，占取一生閒。
孤峰插太清，天柱此垂名。
造化功成後，乾坤頼不傾。
夜星千栱小，秋漢一梁橫。
欲問登臨處，重梯四面生。
招提臨古道，窣堵壓孤山。
十里梅花樹，都來一望間。
行盡城西路，爲君登杲亭。
無雲生碧落，看日出滄溟。
逐影成何事，負暄全我形。
交情長在目，隔岸數峰青。
疊石江頭峻如壁，舟人指云慈母石。
慈母名兮不可聞，巉巖坑壓秋江碧。
我聞慈母石，啟我父母思。
人有父母誰不思，我思父母偏傷悲。
憶昔生我童稚時，家貧日逐圖生資。
父母衣我寧自寒，父母食我寧自饑。
拾薪爲我代燈燭，鬻衣爲我買詩書。
朝夕勸我苦勤讀，戒我弗作庸常兒。
嗟哉我生命多疾，父母提携延歲日。
忽朝卧病一呻吟，父母咿啞面如漆。
有時爲我祝神祇，願我早著藍袍歸。
此時我心常感發，願如夫子言無違。
嗟哉我生命多蹇，少年不第第已晚。
况兼父母未死時，食不飽兮衣不暖。
今朝身爲一命仕，薄俸聊堪奉甘旨。
雙親已逝掩荒丘，薄俸翻將飽妻子。
有時舉筯食新鮮，默默不知雙淚漣。
拭淚空將酒盃奠，酒盃不到陰容前。
慈母石，世稀有，汝在江頭天地久。
我思父母不得食，此恨當同汝不朽。
嗚呼罔極恩難報，於今頼有移忠孝。
行當竭力事明君，庶可揚名酬二親。
曾將故老較量看，五福如公信是難。
潞國封來多有歲，太師以上更無官。
應留妙算安神器，必得人才薦將壇。
他日宋家青史上，始終臣節雪霜寒。
具州陰德即仙資。
江吞大澤無西東，危亭聳立如驚鴻。
曉晴不見天地色，上下澄碧迷雙瞳。
菰蒲千頃鷗鷺國，風波萬丈魚龍宮。
逢時自好盡忠義，莫學衰世鴟夷公。
伏節要符慣遠遊，再朝金陛付牙籌。
君王難識奇才晚，御史章言舊治優。
三峽路長收使旆，九江波迥改行舟。
不須重賦西山好，歸侍宸遊十二樓。
夕陰斂層空，素月出西海。
寥寥俯仰間，杳不見纖靄。
清光信可掬，璀璨掌握內。
虛庭縱遠目，中夜如有待。
念我金石交，輕别己十載。
德音響球琳，道味芬蘭茝。
悠然阻聲容，況復接言誨。
幽懷願一寫，四顧多泛愛。
迴頭自珍惜，欲顯不如晦。
賴此秋蟾魄，千里共光彩。
思賢搖去意，對景慕良會。
此夕雖圓明，清賞君何在。
子奇昔稚齒，得官化阿城。
齊君疑其幼，且悔寄任輕。
同車載白首，教告力奉行。
一日鑄劍戟，二日促農耕。
官倉不積粟，武庫皆無兵。
魏人錯料事，來戰欲蕩平。
阿俗且感義，子弟從父兄。
小邑抗大國，魏敗齊以寧。
千年陵谷變，猶有化阿聲。
乃知謀人國，自古須老成。
河津女娟者，可與壯士儔。
簡子欲南渡，誰人爲撐舟。
娟奮紅袂起，姿容盛優柔。
長篙與風快，大翼如雲浮。
頃刻易千里，恬然濟中流。
心情忽感慨，爲子發清謳。
波濤激無際，駭畏事禱求。
杳冥若影響，自爾蒙神休。
交龍助其維，歸櫂勿夷猶。
聞之意飽滿，春風滿華斿。
禕褕響環佩，蘋藻奉薦羞。
豈獨女子事，可況公與侯。
一言固有合，半策或見收。
惟其遇不遇，通塞難相謀。
旬月取漢相，安怪田千秋。
高帆颺漢水，六月南風温。
下流乘漲怒，一日千里奔。
湍威雷霆繫，石勢龍虎蹲。
漂搖波濤際，渺漫天地昏。
君心浩溟渤，目笑衆水煩。
外任安濟德，中養澄靜源。
青雲露三峽，寄傲開琴樽。
白日滿平楚，放懷清夢魂。
夷險既一致，卷舒惟義存。
未易泛滄浪，時平斯道尊。
盛夏衆芳息，景物殊寂寥。
庭前有百合，穎然學春嬌。
數枝己聳茂，百朵尤富饒。
擁蔽因巨葉，紛數假長條。
吐秀偏得地，爭妍欲干霄。
素粉間瓔珞，輕黄染瓊瑤。
靜若寶幢植，動如鳴佩搖。
盡向杲日麗，不畏炎風飄。
太守雅好事，得之詫朋僚。
綺思入新句，彩圖上輕綃。
衆目遂賞翫，英華不虛凋。
此物既異常，論議有以招。
人情愛惡間，輕重何以遼。
或謂花之祥，或譏草木妖。
嗟予豈博物，智慮隨日消。
欲窮造化理，茫昧增無聊。
疑此亦偶然，發之自根苗。
莫議妖與祥，爲公續長謠。
晉地素瘠埆，所憂冬氣差。
明神享其誠，瑞霰飄爲花。
輕絲瞥已没，散漫撲水涯。
大片殊易積，彷彿填丘窊。
饑鷹健欲擊，伏虎凍不拏。
北響少鳴鴈，南飛絕驚鴉。
肅然天地中，靡聞一聲譁。
樓觀動曉色，江湖壓晴沙。
度曲宜鼓琴，卷葉難吹笳。
顧此勤斂俗，趨時務耕畬。
三冬苟失望，二麥將不芽。
造化善從欲，沾滋罔遺遐。
須爲盈尺喜，勿興祁寒嗟。
清威儼開府，和氣方當衙。
餘潤匝千里，歡聲同一家。
天人報應間，其速如馳車。
我公心在民，致禱誠乃加。
康衢有歌詠，繼者慚餘哇。
天道孰云遠，未嘗毫釐差。
鑒此金石心，報之瓊瑰花。
旱氛滌已去，豐歲來何涯。
高能累岌業，卑亦蒙汙窊。
密布氣晃蕩，急飄勢奔拏。
掘地得寶馬，集庭瞻白鴉。
歲功助發洩，民口騰讙譁。
髙原有瑤塵，絕漠無黄沙。
山夫喜執來，戍卒愁聞笳。
鐵甲彼固凝，石田吾將畬。
雰雰既霑足，陳根其動芽。
霏霏幸還反，歸路曾忘遐。
待詔一何寒，映書誰肯嗟。
鳴弓壯暮獵，凍鼓咽朝衙。
羡君詩筆雄，退之昔名家。
染翰動成集，卷軸可載車。
矧此古琴操，應和無以加。
雅鄭本末殊，中正蒙多哇。
朝陰晝多雨，少見日有光。
四顧天地慘，萬物皆茫茫。
占書久不讀，何暇推雨暘。
試以人事說，訝此非吉祥。
日者人君象，照臨及遐荒。
豈容一物掩，有若自晦藏。
明主躬聽斷，萬事付紀綱。
賞罰信且必，威令非不强。
天子報應間，安得陰侵陽。
疑是蠻寇起，勢力殊猖狂。
王師僅四萬，靈旗指邊疆。
州郡少羡卒，饋挽須丁黄。
父子罷斂穫，女妻急縫裳。
老母哭不忍，癡兒亦徬徨。
將行痛訣别，意謂趨死鄉。
小憂止竄匿，大患在殺傷。
蜀人不慣此，聞者皆倉惶。
所以作霾霧，終日爭飄颺。
秋毫與天地，自古不比方。
中國及夷獠，何足校短長。
帷幄巳坐勝，虎貔誰可當。
天威一掃蕩，不使存微芒。
何時捷書至，喜聲復鏘鏘。
霄漢忽開霽，金烏欲飛翔。
登高賦常武，注目瞻扶桑。
此願殊未適，百憂滿羈腸。
惜君有高才，舒卷莫非道。
趨時忽倦游，謝事不待老。
私謀惟恐晚，公論歎其早。
平生恬淡懷，憂恨未嘗抱。
白日由此閑，紅塵灑然少。
鼓棹勿遲遲，湘川秋色好。
進取雖繫時，退藏亦在道。
儻與志不會，須惜流年老。
不知笑君拙，知者羡君早。
知與不知間，惡在愜予抱。
得無鈞石重，失乃錙銖少。
明鏡洗無心，向誰論醜好。
君子異衆人，所繫惟大節。
著見在功業，何嘗一毫缺。
幽能動金石，明可貫日月。
其間有用舍，舒卷不同轍。
言之尺與尋，輕重自區别。
公以道德進，義操非孑孑。
早歲在言路，屢補衮衣闕。
一語定大計，永祚慶綿瓞。
西來委重鎮，遠業粗施施。
岷峨固不動，江漢亦澄澈。
譬如公輸木，巨細歸檃括。
又如后夔音，合止付椌楬。
爾其遂生成，吾豈任呴沬。
愚者多競利，破産營酒蘖。
官緡逋數萬，私計鮮毫髮。
雖云鬻兒女，未免就縲紲。
巨械壓羸頸，重箠困流血。
亦有凍餒斃，枯骸不藏穴。
兹事關進退，聞之宜結舌。
壯哉仁者勇，拜疏爲論列。
詔書即日下，蠲除允公說。
皇慈極霶霑，治體非眇末。
推此不忍心，疲瘵庶全活。
方將秦川命，又仗元師鉞。
何時歸廊廟，民望甚饑渴。
天網舉無外，海勢包有截。
威德廣所被，神武專不殺。
兩階虞舜舞，六月宣王伐。
梯航走琛贐，早夜畏鞭撻。
相因太倉粟，紅腐以時發。
已朽外府貫，浩蕩流不竭。
乘此全盛力，萬事易裁割。
泰山可轉徙，巨浸可壅遏。
深惟漢唐治，丞輔次臯卨。
弱翁知故事，論議頗諄切。
開府善守文，規模亦宏闊。
敢告天子聖，邦基繫明哲。
斯言得之公，非以爲容悦。
策馬太行道，西風動微凉。
之子去意遠，南望嵩洛鄉。
日馳百里足，急歸拜高堂。
天倫喜會合，親侍生輝光。
惜此暫闊别，送君乏詞章。
早晚揖回馭，秋深籬菊黄。
崎嶇上層山，十里到巍頂。
天形露空闊，物態蓄深靜。
羣峰峙其旁，儼若挈裘領。
廣野闢於下，誰爲畫廬井。
殿閣聳盛觀，松檜富清景。
蕭然古佛界，邈矣真仙境。
枯株吐芽蘖，晴雲發祥慶。
盡手矜妙逸，詩毫事奔騁。
乘高縱閒目，幽意適遐迴。
班班見彷彿，歷歷可窮省。
茲山介兩蜀，鎮壓猶巨屏。
南連三峨巔，北距雙劍嶺。
東西數萬里，高下幾千頃。
地産號充盈，天時與康靖。
民間豐歲樂，事外化日永。
攬轡一登臨，茲焉聊賦詠。
朝見雲頂明，暮見雲頂暗。
陰見雲頂濃，晴見雲頂淡。
雲頂乃一物，百態異舒慘。
朝暮不相失，陰晴可先探。
于吾如有緣，靜景供遠瞰。
搜求入風騷，刻琢費鉛槧。
一語小如意，讀之惟自頷。
深惟出處途，兩得亦誰敢。
雲霄有達士，豐禄侈飲啗。
終身落世網，塵垢漬衡紞。
雖逢物境勝，何暇縱遊覽。
丘壑有幽人，俗繩不可纜。
茂林適情性，清泉滌肝膽。
野飯止一盂，往往乏藜糝。
予生安拙計，萬事恥浮濫。
宦遊若不樂，進退殊壈坎。
廩俸纔數斛，憂責如舍擔。
飽食坐看山，閒心復何憾。
三亭何爲者，吾友所繕營。
亭前有標榜，雅意異俗生。
治己己孰治，清慮慮孰清。
吾道固可味，未易貫至誠。
惟天于斯人，一概授五行。
生質本淳靜，外誘徒縱横。
心術儻茅塞，耳目將聾肓。
上聖貴復本，大賢猶性情。
況其可上下，安得不勵精。
四端匪外鑠，語默無自輕。
百行皆吾分，積漸日有成。
稂莠荒我懷，去之如鋤萌。
波瀾擾我源，止之如澄泓。
浩然滌萬慮，粹矣讀六經。
不趨楊墨塗，將造周孔庭。
出井見仁義，仰天瞻日星。
甘若飲醇酎，珍若享太羮。
清若餌芝术，和若聞咸莖。
積中而恬愉，發外而光享。
窮不失素守，達不孤羣氓。
生不陷非義，死不忘英聲。
道味固如此，身規從可明。
本原何所來，慮之深以閎。
欲知君子心，吾請觀亭名。
王生性高閒，了不掛塵網。
家居蔡山下，景物盡幽爽。
山松何年植，老幹已增長。
山雲終日飛，秀氣自飄蕩。
山泉涓涓流，落澗有餘響。
山月隱隱出，澄輝透林莾。
生嘗坐巖石，寂爾遺萬想。
横琴試一弄，意外忽忘象。
千年幾興亡，六合一俯仰。
惟傳太古聲，猶在五弦上。
純皇與聖帝，作樂理和暢。
志士及幽人，寄情多感愴。
於焉得深趣，不返而遂往。
銖石莫重輕，尺尋奚直枉。
清哉此標節，抑可勸鄉黨。
予生本靜默，意味欲恬養。
偶然從宦遊，百態殊鞅掌。
既無移時術，力軟不能强。
亦有超世心，倦足欲焉往。
作詩持贈生，厚顔尤惘惝。
蜀山千尋立，奇勢凌穹蒼。
岷水萬里走，怒流吞滄浪。
南連楚越腹，北際秦隴吭。
乾坤所造作，險固天下彊。
四境高與深，沃野蟠中央。
天時少凶旱，地力宜耕桑。
生齒萬億計，貲貨豐且穰。
運載實內府，重車不停箱。
公廩己腐粟，私家始餘糧。
恬然禮義俗，杳在無何鄉。
王澤或壅閉，土風亦悲凉。
所以二僭僞，草木罹凋傷。
繼有三盜起，氛埃屢飛颺。
耳目殊未遠，本末猶可詳。
朝廷任連帥，指顧寧一方。
聖造爾莫測，恩波但流長。
我公來息蕃，琴瑟更而張。
至誠極愷悌，大事費忖量。
澄撓孰清濁，中和匪柔剛。
蜀人自荷戴，頌口殊鏘洋。
仰公若梁棟，愛公比琳琅。
謂宜立大厦，豈特爲圭璋。
願公保遐福，堅厚如陵岡。
期公享眉壽，歲月過綺黄。
或吐藥石論，百脈除膏肓。
或執陶冶柄，四序時雨暘。
歌德動金石，書勳滿旂常。
輿意信如此，惟公協行藏。
清風聳朝野，闊步由康莊。
昔爲御史時，率先問豺狼。
及其按河患，巨姦縮鋒鋩。
邊兵好掎角，公令無出疆。
獄奏或反汗，公嗟爲飛章。
斯事最卓犖，輝耀日月旁。
平生寶大節，安肯差毫芒。
都俞既會合，事業尤輝光。
蓋以大臣道，施之輔虞唐。
雅意有餘裕，玩占得黄裳。
此語知者重，不惟談否臧。
稽首告天子，高賢民所望。
下惠爲士師，子文乃令尹。
仕也固不喜，黜之何嘗愠。
直道宜少合，高風諒難泯。
大抵君子心，惟義素藏韞。
進非爲私謀，退亦爲道隱。
顧彼榮與辱，於吾不加損。
我公天下賢，許國以誠悃。
危言屢啟納，大事費量忖。
審如秦和醫，良劑起疾疢。
工如魯匠斵，鉅木赴繩準。
昔嘗遷九江，誰謂去途窘。
又嘗謫蘄水，恬然泛驚濆。
于今已三黜，去就決不混。
遠視前世賢，並驅而齊軫。
大敵衆所畏，未戰勢自殞。
惟公鼓而前，萬旅悚兵楯。
晚節人所重，半道或凋隕。
惟公久益壯，千古激忠憤。
大明方乘離，元老反遇遯。
得喪未易言，所繫在邦本。
春前識寒梅，雨裏見脩竹。
一水自浮花，六神休搗麴。
清惠非塵埃，佳章亦金玉。
毫髪無重輕，此意可勵俗。
行行重行行，千里秦蜀道。
落日飛孤雲，秋風蕩衰草。
極望快歸目，深思感幽抱。
吾俗有謠言，公還一何早。
六經聖人心，言以寓微意。
著示萬世教，大略歸簡易。
先儒事研覃，傳注發奥秘。
其間豈無失，十數纔一二。
沿波而討源，自可見極致。
學者不務此，紛紛競非是。
所得方一毫，已謂盡千里。
譬如就寸管，窺覘九清位。
又如持小蠡，測度巨浸水。
近年經術興，衆說尤鼎沸。
或沿老佛解，或取鬼神議。
或以對偶求，或用點畫治。
往往勤萬言，區區釋數字。
茫昧超洪荒，高闊等天地。
幽欲根死生，明欲混愚智。
五常孰爲常，百氏孰爲氏。
古今名家學，一旦盡委棄。
老生分退縮，鉗口深有畏。
晚輩互馳騁，鋭力不少避。
兹事繫風化，賢者慎措置。
吾鄉句夫子，天禀最純粹。
事親存至行，執卷考精理。
平生耽道腴，大嚼得鼎味。
使之典胄席，琢玉成貴器。
不爾坐泮宫，好音變惡類。
頭白顔已蒼，猶從一麾寄。
普慈實名郡，良俗先禮義。
斯文久磨淬，浮筆恥誦記。
有心欲聞韶，作樂慮惉懘。
有道欲適遠，驅車患軒輊。
兹焉遇儒師，于學有統帥。
公若舜權舉，明若軒鑑視。
珍若太羮飽，快若醇酎醉。
詩書文翁治，教育孟軻志。
雖則憩甘棠，清風似槐市。
少年從君游，于今已頭白。
逡巡三十載，光景如昨日。
追懷當時事，感慨横胸臆。
賢侯在泮水，多士凡數百。
探道先淵源，學文重氣格。
君常露華采，流品推第一。
西南有豪俊，自此貴名出。
天池可直上，中減扶摇力。
不免逐鷦鷯，搶榆暫棲息。
北窗換五斗，輕重固不敵。
况當念赤子，安忍負愧色。
歸來林下泉，屢把塵衣滌。
南溟徒爾慕，腐鼠莫我嚇。
清樽及黄卷，兩與聖賢覿。
伊予最不肖，厚幸蒙賁飾。
歸田尚無計，苟禄惟自責。
因循得瘖病，放蕩成笑疾。
持此答長謡，慚無雙白璧。
西風起高原，萬象動秋色。
渺瀰潔寒流，慘淡升杲日。
嗈嗈雲端雁，所響知自擇。
豈獨順寒暑，行将避矰弋。
蕭蕭林間葉，早暮見疏密。
危梢怯摇撼，懔若遇彊敵。
騷人與志士，趨向在幽寂。
悲歌節物變，浩歎歳月失。
遠憂積不解，難以斗酒滌。
中夜撫鳴琴，餘聲寫沈鬱。
竊嘗窮天運，舒慘固其職。
胡爲世網中，情熊異休戚。
達觀殊不爾，曠懷居自適。
偉歟當世賢，明爽照今昔。
孤高松柏操，肯與霜雪易。
磊落鷹隼拳，何憚狐兔擊。
天涯共一笑，肝膽露纖悉。
相從恨不早，此别重嗟惜。
夷途快覽望，還馭忘涉歷。
悲哉宋玉賦，安可贈行客。
明月有深意，輝光滿層臺。
佳景豈易得，對此持酒杯。
坐久轉清曠，雄風爲時來。
夜闌興未倦，歸步猶徘徊。
湘中佳山水，使指重他部。
高賢駐行節，儒雅飾治具。
雖云入郡廣，曾不假多慮。
一扇清微風，融和及生聚。
川原發陽和，草木均雨露。
疏網悉舉綱，和聲已載路。
時登華遠亭，每與勝景遇。
秀巖及南峻，碧江爭北注。
回環如戶庭，彷彿若繪素。
彌望快遐目，縱吟盡幽趣。
雍容接諸生，謙屈存異顧。
飲食出誠眷，上下捐禮數。
賤子慚不肖，萬里困飄寓。
屢嘗造賓除，幸此聽談緒。
斐然無所裁，安可繼大句。
昔登蔣公門，忽忽五十載。
于今見猶子，省記似前代。
慶源得餘波，家範禀性誨。
筆下吐雄文，滔滔湧江海。
胸中抱英氣，落落等嵩岱。
十嘗試一二，卓犖已稱最。
還朝纔幾時，何時又補外。
河湟復古地，形勢壯且大。
冊府圖籍存，充國城壘在。
臨洮建都府，節制中機會。
守之扼喉吭，動則攻腹背。
西羌輒犯順，種落異向背。
呼嗟秦雍間，氛祲恐未艾。
連年困飛輓，何日貯倉廥。
一病費調養，已甚其可再。
綏懷與剪蕩，黑白燦利害。
吾君鑑勤遠，静制六合內。
仁如天地心，萬類悉容貸。
不矜靈旗伐，未奏短簫凱。
一旦春風來，生意入窮塞。
載瞻將軍鉞，猶識使者旆。
治邊信有術，豈徒威克愛。
康定用兵日，府谷尤孤危。
屬當治安久，多事盡廢隳。
三面枕賊境，平易如通逵。
重城輒議葺，浮論多背馳。
賢哉光禄公，定慮先本基。
百堵大興作，據險成藩籬。
城完賊已至，善守莫敢窺。
泉源衆所汲，公爲親解圍。
兵勢弱不振，公能屢張威。
賊退城可處，生聚始有歸。
於今三十年，功勳書鼎彛。
邊人毎記憶，言者感涕揮。
近日羽書至，討伐加羌夷。
廟算出帷幄，王師整熊羆。
壯夫思報國，志士竊憂時。
寒日朝惨淡，凄風夜號悲。
昔人何卓犖，往事可追維。
夫君實賢嗣，仕宦圖奮飛。
家聲貴不墜，儒學當有爲。
歸歟自磨礪，門閥增光輝。
朝家設賢科，留意在豪彦。
三道詢天人，萬言極貫變。
國論庶有補，謀身非自薦。
昧者鮮知此，榮禄生貪羡。
討論遺本原，文采事藻絢。
假之爲捷塗，得以步華選。
亦有附羣邪，藉以肆綺辯。
心迹既自異，事業安可見。
遂令權貴人，待物少明辨。
概爲天下材，皆同秦士賤。
夫君非好名，力學久忘倦。
天資固彊直，道業益豐羡。
純如后夔音，發若老羿箭。
深有啟沃誠，恬無寵榮戀。
時事方艱虞，乾心屢告譴。
遠憂何時已，長策殊未獻。
期君爲國醫，起疾須瞑眩。
我爲懷安官，君作什邡令。
封疆苦不遠，音驛稍頻併。
乘閒强吟詩，寄去同賦詠。
其言類諧謔，間或有譏病。
蒙君屢酬答，往問復來聘。
長謠頗壯贍，短語亦清勁。
大率如爲人，圭璋有餘瑩。
得之每急讀，醉魄時暫醒。
方從文字樂，忽爾報成政。
秋風飄行色，萬里去意迥。
知君最留滯，文價早馳騁。
策名二十載，位未立朝廷。
一官奚足論，百態委前定。
自古有通塞，誰與造物爭。
任此不繫舟，所至遂游泳。
西山白雲起，回首念温凊。
恭聞陛前語，歸拜堂上慶。
僕馭倦遊否，塵中多捷徑。
前山翠光凝，後圃穠秀合。
惜此衆景會，聊以一亭納。
地勢得高爽，人情遠囂雜。
縱懷百慮清，極望四遠匝。
風行訟牒簡，晝永縣扉闔。
居常玩文史，間亦理杯榼。
雅趣適安静，嘉章屬酬答。
門外有通衢，華輪正騰踏。
南山有嘉木，秀抜何亭亭。
盤根蓋得地，直幹自挺生。
朝爲杲日照，暮得甘雨零。
氣敵雪霜勁，勢凌雲霄青。
豈非澗下材，獨賦輪囷形。
屬當構大廈，量度審重輕。
彼尺我已丈，一柱支百楹。
夫君承顯家，累世公與卿。
天質由慶禀，湛然寶純明。
膏梁莫能遷，志操務潔清。
紛華未易勝，仁義思力行。
學殖固原本，詞章露葩英。
早夜勤琢磨，日望貴器成。
間歳下明詔，時哉會光亨。
遥遥萬里塗，思君如户庭。
凄風苦朝寒，愛日惜影短。
翹首望餘照，曝背希一暖。
温如襲裘褐，美若悦芻豢。
在陽頗舒暢，適性易飽滿。
支頤殆忘形，縮手豈執版。
却笑假春衣，無乃求之晚。
少年事辛勤，老大涉憂患。
撫時感零落，髪白亦已慣。
每思初白時，黑者尚千萬。
晨梳滿一握，中有素絲間。
及其白已甚，色勢頗滋蔓。
種種漸無幾，星星忽大半。
常情惡衰颯，不欲姿容變。
持鑷屢剪摘，煮藥勤點換。
久之反自笑，遂事固不諫。
萬物入形器，盛衰有期限。
葩英乘春芳，凋滅向秋晚。
人生止百歳，稚耋如早晏。
光陰白駒走，安得常總丱。
形骸任驅役，膂力資治辦。
其間得與喪，大率皆夢幻。
既老遂休佚，萬熊無足盼。
方當齊椿菌，未暇語鵬鷃。
霜雪華滿頭，長吟又何怨。
進退爲大節，君子貴其全。
獻替實大事，良臣所宜先。
二者苟一失，胡得稱至賢。
況乃勢利誘，中性殊易遷。
趨時或勇鋭，顧義少慤堅。
崑山有良玉，烈燄不敢燔。
太華有蒼松，嚴霜豈能干。
公以學行起，華塗三十年。
器業飽夔卨，文章富雲淵。
徐行自廊廟，羣望惟陶甄。
適會薰風琴，爲民更五弦。
潔情思恤物，有道當危言。
一旦謝簪紱，易若忘蹄筌。
冥鴻颺雲霄，老鶴得芝田。
天真適曠蕩，世網脱拘牽。
安居返故里，盛事光塵寰。
父老相歎詫，謂公乃神仙。
士林素矜式，仰公如綺園。
試閲前代史，昔人難比肩。
嘗聞喬與固，精誠動皇乾。
願仗至忠力，區區塞奔川。
不幸遭戮辱，何由老林泉。
徒使國士淚，至今爲之潸。
又聞廣與受，知止皆求還。
都門祖帳盛，鄉里千金捐。
青以大論議，寂寞空簡編。
猶有繪畫手，屢將丹青傳。
四士所出處，得之皆一偏。
惟公逢聖明，雍容卷舒間。
任職思補報，乞身享安閒。
素履瑩如玉，貴名重于山。
知公享壽考，歳月方遐延。
壯容換老骨，綠髪藏華顛。
諒公保福祚，子孫慶綿綿。
高門納駟馬，舊物還青氈。
令德終報驗，化工可推研。
小智泥畛域，通懷究淵源。
方爾泥物我，其誰計寒暄。
超遥誠自得，局縮亦徒然。
再拜遠門下，長吟歌此篇。
成都學最古，肇自西漢時。
寥寥千餘載，間有或盛衰。
慶曆始下詔，四方如響隨。
良哉樂安伯，治體由本基。
遠模類文翁，故事循魯僖。
課試月爲度，講解日有規。
教育猶父兄，片言不邇遺。
學子五百人，弦誦何儀儀。
陶成禮義俗，大變西南維。
距此已一世，繼者賢其誰。
胡公廟堂老，天子深倚毗。
下車急先務，勸學爲之師。
時異心則同，兩哲吹壎箎。
作詩遺諸生，字字皆典彛。
近欲美材成，遠使純風熙。
礱石建巨堂，豎柱不復欹。
九經滿四壁，高下相支持。
首尾傳注完，粲然日星垂。
斯經與斯堂，天下難等夷。
度地得勝勢，西隅敞高扉。
氣象自宏顯，出門見通逵。
嘉木種千本，敷陰接春暉。
人將不剪伐，異日甘棠枝。
賤子昔在泮，執經趨綘帷。
嘗聞先生訓，敢告多士知。
讀書有本統，宜先窮是非。
微言率簡易，衆說殊支離。
詳觀聖賢迹，於我猶蓍龜。
不獨事辭章，華葩競葳蕤。
豈徒換爵禄，稱謂生光輝。
立已如遠游，縱横亦多岐。
取舍各異轍，義利難兩馳。
一足少蹭蹬，終身陷污卑。
君子與小人，古今不同歸。
勉哉篤志操，行副公所期。
士有幸不幸，所逢皆一時。
道隆學自正，文敝俗亦衰。
匪惟古今異，況復好惡隨。
觀詩不觀政，爭議毓與基。
窮經不窮法，區區論桓僖。
必得大匠誨，然後圓中規。
譬欲攷躔度，亦先由渾儀。
所以君子教，衆材無棄遺。
公来鎮西州，爲民張四維。
且曰化未孚，執咎歸之誰。
醇醲造禮義，偷薄生夸毗。
予其本庠序，動以經爲師。
善道易牖進，應和如壎箎。
自此石室生，處躬無匪彛。
勤誠戒挑達，美頌贊緝熙。
屢聞講鼓集，不見儒冠欹。
遠或千里至，篋笥相携持。
公堂坐無地，布滿東西垂。
學殖務栽培，心茅悉芟夷。
前瞻數仞牆，競欲趨公扉。
謂公富經術，執卷将問逵。
誦公勤學篇，華柔鄙玄暉。
杏壇乘春風，一日千萬枝。
昔公長烏臺，奏囊成殿帷。
藥石盡晦密，世人罕聞知。
今公倡儒教，羣情革其非。
道勝逢大壯，文明契重離。
繼有巨篇作，拜貺如受龜。
咸韶奏清廟，音中爽與蕤。
琳琅聚寶肆，亘夜騰晶輝。
蛙鼓畏不鳴，鼠璞羞路岐。
信矣蜀政美，聲聞已四馳。
海宇翹首望，天高終聽卑。
行聞十行詔，匪朝促公歸。
雖欲在泮飲，盛事安可期。
客從中州來，有旨謫嶺外。
道由長沙郡，行李極狼狽。
地主惡遷客，不許宿闤闠。
馳逐使之出，威勢如下礌。
我嗟伏蒲君，力小忠謇大。
一言犯雷霆，萬里竄江海。
方當困羈旅，復爾招咎悔。
誰爲守者謀，義理亦甚昧。
人道異邪正，天時分否泰。
外物慎取舍，中扄權利善。
小人衒迎合，君子恥附會。
如何鄙流放，輒欲登善最。
所持況輕貨，安可遷重賄。
惡名被諸身，巨衾不可蓋。
羞色睟於面，洪水安能靧。
嘗聞賢人生，希闊須異代。
聲華無今昔，趣尚一進退。
李唐距聖宋，乃有二徐晦。
昔爲并晉游，識子十數載。
當時鄉曲譽，學行已可愛。
公卿察亷孝，一命果霑霈。
飄然從宦游，萬里適劍外。
標操本孤直，鋒稜苦磨淬。
研味冰蘖間，規爲準繩內。
素節雖有常，往往駭流輩。
違順既殊途，指此作瑕纇。
好惡貴必察，丁寧昔賢誨。
羣言徒爾爲，終有公議在。
北歸太行道，極頂見嵩岱。
下視丘與阜，岌屹殊瑣碎。
洪河天外來，勢欲浮大塊。
吁嗟衆流小，奔走爭合匯。
長吟助超軼，壯氣增感慨。
善惡忌太明，與奪宜少晦。
此語所繫重，非特論進退。
數路盛得人，期君赴亨會。
唐衰中原亂，賊據西南疆。
號令不出畿，疇能禦彊梁。
楊侯仗直忠，寶劍凌穹蒼。
誓將掃妖祲，得以完金湯。
嘗膽過勾踐，食羮如樂羊。
嚴顔頸未斷，霽雲指何傷。
衆寡固不敵，歳月亦已長。
孤城屹然峙，鋒鋭莫可當。
譬如泛巨海，難以一葦航。
天心未厭悔，人意忽蒼黄。
百口同穴瘞，悲雲惨朝陽。
寰區既澄静，往事極凄凉。
封爵加美謚，幽明知寵章。
近世修舊史，筆削嚴否藏。
書曰侯死之，一褒踰繡裳。
彭人念侯德，廟食墓之傍。
水旱毎致禱，豐年屢倉箱。
父老或有言，夜漏猶未央。
見侯出自廟，凛然坐黄堂。
此理實晦昧，有無何渺茫。
子厚羅池神，海俗專祈禳。
乖崖宛丘殯，醉者取滅亡。
英靈果不泯，猶足威一方。
予嘗假州紱，秉笏趨侯墻。
爲侯記諱日，一奠歳率常。
出令避侯名，示民以虔莊。
又欲建高碑，始終載其詳。
俄以罪戾去，慊然視縑緗。
幸此續大句，安能發幽光。
持以遺彭人，庶幾予不忘。
石城山下居，草草已經歳。
終日對山吟，何嘗問陰霽。
自知有義命，百事安拙計。
每蒙親朋念，尺書來者繼。
豈徒問寒温，亦惑慰窮滯。
惟公見愛心，不逐時情替。
親迂老匠筆，特枉長吟惠。
良金豈雕刻，文錦自燦麗。
太羮充餒腸，靈藥去昏翳。
所得適所懷，拜賜敢不勵。
詩騷久寂寞，俗士鮮緝綴。
公常得之深，豪贍有規制。
頃聞湖州禍，文字倦且廢。
朝廷極仁恕，風俗當訓厲。
終令服寛典，不忍投四裔。
吾儕今唱酬，正可頌治世。
况當導情性，無自取罪戾。
敢于韶濩前，率爾獻鄭衛。
毅甫生江南，藴有洙泗質。
雄文極古今，通鑑盡疏密。
瀛山繡衣使，高步尚淹屈。
河水潤畎畝，隨珠照圭蓽。
仁風信樂易，治體本誠一。
昌時政多暇，豐歳民甚佚。
撫琴得遺音，開卷終舊帙。
天和內自保，萬事皆外物。
我生本蒿萊，豈合顧簪紱。
南遷至此處，惠養殊不失。
傷心屈原棹，掩耳湘靈瑟。
罪大敢放懷，恩深已淪骨。
幸常從公遊，談笑度永日。
我吟續郢唱，緘封彌戰栗。
衡陽古勝郡，齊民頗淳質。
富饒幾維揚，樸静類高密。
易將誠心感，難以威勢屈。
水宿亦安枕，巖扉不施蓽。
太平得良守，條教盡歸一。
人方樂簡治，自爲宜老佚。
窮通有定數，舒卷猶古帙。
深思已詣理，達觀豈言物。
屢嘗登賓階，毎許脱朝紱。
共談海鵬志，不道塞馬失。
金聲發鏘鏘，寶肆容瑟瑟。
遂回岷山眼，未委瘴江骨。
賡詠酬真樂，聊以歌化日。
珷玞難重陳，黄玉似蒸栗。
謫宦寓湖南，憔悴變容質。
老懷極孤窮，益友最親密。
高軒喜陪從，雅會煩揖屈。
馨香襲芝蘭，文采輝陋蓽。
談辯雖縱横，儀範甚專一。
毎聞陽春曲，欽誦不敢佚。
遂将蜀溪紙，連寫漸成帙。
慚非高尚者，思古感事物。
當時郢楚士，英秀盡簪紱。
池臺今何在，冠劍久淪失。
我憂復遼遠，試聽暮鳴瑟。
何時還敝廬，一奠九泉骨。
此心實虔望，昭昭有如日。
未嘗果山柑，且饌湘江栗。
平生知求道，冀保衰朽質。
金闕勞仰望，玉經探秘密。
嘗聞造化理，虛静乃不屈。
又聞棲真士，幽處遯荆蓽。
深藏雖混同，安養自誠一。
廣采與博訪，未遇敢懷佚。
誦經期萬遍，掩卷復開帙。
纔能簡思慮，了不見象物。
誰将林泉屨，易取塵土紱。
渠意良有得，吾曹又何失。
愛君氣容和，忻樂不在瑟。
得鼎必全神，逢丹可換骨。
方蓬達去路，寰海空白日。
願開循循誨，靈臺非縝栗。
羨君詩格雄，非謂文勝質。
長篇自博雅，短語亦温密。
筆端時一揮，鋒利不少屈。
高情寓祥雲，幽意及疏蓽。
豪縱嘆李賀，難以憲度一。
窮愁傷孟郊，不欲懷抱佚。
鋪陳黄堂上，一案凡幾帙。
先倡乃前輩，形容何以物。
瑁圭施華藻，錦段副朱紱。
測海至千仞，穿楊無一失。
寶器藏巨劍，古聲發瓊瑟。
鳯羽翔德輝，龍種搜駿骨。
嗟予澤畔吟，繼唱輒連日。
果牓誤收采，小榛齊大栗。
凄風向晚來何頻，潛與嘉雪爲塗津。
重雲固結慘不動，六幕莾蕩空無塵。
信哉北帝舉冬令，肅清萬類猶時巡。
人思沾被率土濱，有若渴者欲飲醇。
儻施餘潤及芽蘖，寸草亦望繁如茵。
嘗聞洛陽縱高臥，抑有郢客歌陽春。
何如酒陣與之敵，却退寒色其威振。
天心安肯靳一灑，化力自可周羣倫。
黎明忽見已盈尺，良瑞豈止山溢銀。
預知豊年此足賀，十空九室皆斯民。
朔風屢起聲驅雷，濃霜不許晨暉開。
天高地遠槖籥動，凝然一氣從中來。
坤靈至静體堅厚，大罅忽裂如剪裁。
河流迅疾猛如箭，一朝水合舖瓊瑰。
山川色勢尚慘沮，安恨草木遭衰摧。
羣陰交盛固如此，均被和煦何時哉。
傳聞西徼有積雪，平地數尺光皚皚。
賊兵夜凍多死者，萬衆已望穹廬迥。
春秋二百四十年，彗星三見書簡編。
當時災異豈止此，無乃舊史失其傳。
咸平距今十八載，數出妖象垂經躔。
聖君憂勞畏天戒，責躬下詔殊惻然。
吏之不良民失職，思得讜諭繩諸愆。
太平日久德澤厚，濟濟多士追昔覧。
窮幽極遠盡聞命，愛君慮國誰敢先。
聞陳藥石宜有補，勿謂綸綍爲虚言。
予不見夫子之身，不知夫子何如人。
但見藴之爲之贊，與可筆其神。
二公規鑒少許與，獨于夫子何勤勤。
意是抱道者，有志不得伸。
潔操蜀江泉，棲心岷嶺雲。
野飯有藜糝，濁杯無醨醇。
平居不荷蓧，來者莫問津。
笑歌千古已白日，睥睨六合皆紅塵。
氣貌特怪陋，意味尤酸辛。
破褐聊被體，如敝履之安貧。
爬癢頗適興，如捫虱之自珍。
五六十載一邑間，安寜寇亂昏復晨。
世累不我及，浩然保天真。
嘗聞西南維，是古多隱淪。
令伯純好任公賢，風範皆足師吾民。
仲元高明君平晦，聲迹長共日月新。
當時傳公議，後世仰嘉問。
夫子雖不達，見于繪像詩與文。
清標可想味，素節難等倫。
從此千萬年，焜燿寂寞濱。
漢焰中熄哀平微，子雲有道不有時。
立言盡括二儀數，八十一首淵而微。
至神不形復不見，玄道固非人易知。
劉歆嘗恐覆醬瓿，切憤學者斯言垂。
桓譚亦謂傳必久，賤近貴遠可逆推。
史臣俗筆擬僭號，數字豈免萬世譏。
侯芭英骨久沒地，千均難用一髪維。
幸且綿綿未歇絕，果與後代揚雄期。
環中先生悟達者，力舉雄道潜其思。
著圖課見歷象運，發隐扣達乾坤機。
深嗟范望用心苦，意與測異将奚歸。
乃覃精義述講疏，直論雄心非詭隨。
愚聞是書百日就，瀝懇再拜求觀之。
先生訓我有大略，筆端粗可言亳釐。
在玄曰首易曰卦，玄凖易數不凖詞。
方州部家雖列位，非類六爻高與卑。
第當縱横以算計，豈可連缺如象爲。
夜詞多凶晝多吉，陽家貴偶陰家奇。
謹持此理讀九贊，人事粗可詳其宜。
餘地三極藴奥妙，一朝未許以意窺。
我從誨言日勉勉，始若得濟終無涯。
性庸才下道悠遠，策發未進吁可悲。
願從諸生北面請，庶幾一釋終身疑。
九峰之民多種茶，山村櫛比千萬家。
朝脯伏臘皆仰此，累歲憑恃爲生涯。
一朝使者忽禁榷，振舉法令搖三巴。
錐刀盡毫髪，鞭朴過網罝。
悲哉西南人，生長逢勳華。
垂髫以來至白首，未識此事徒憂嗟。
議欲伐茗荈，不如植禾麻。
一花五出最爲早，焙戶常于火前造。
春來畏罪不敢言，芽甲任隨黄葉老。
安得仙崖凝露膏，寄與交朋叙勤好。
廣平先生風格清，坐聽萬事心無營。
日高睡覺懶慵起，不欲世態昏瞳睛。
誠宜玉筒摘佳品，或向武夷搜早英。
汲将楚谷水，就取石鼎烹。
可以助君淳深幽寂之道味，高古平淡之詩情。
小方片甲洎觜翼，凡下不足論芳馨。
西湖所採者，抑亦傳虛名。
不執符移往，不由關市征。
而乃輙贈遺，豈非干典刑。
高賢接物自無間，野夫得以芹爲誠。
長謠三百言，重報不稱輕。
文錦方能致珠琲，木瓜安敢邀瑰瓊。
再拜捧嘉貺，讀之如寵驚。
感君裁詩誤題品，勸君避患宜詳審。
平日視世途，孤心已寒凜。
坐逢俗客不須嘗，亦恐持之爲冒禁。
蒙軒高占山之埡，其上五頂皆生茶。
仙崖雲霧不復見，上峰紫筍今爲嘉。
地宜物產種植廣，疲民所恃如禾麻。
朝晡衣食足生計，賦税力役供王家。
頃者憸人獻榷議，百弊滋長多蘗芽。
川馳陸走窮歲月，泣血無告天之涯。
近從吾蜀遠秦陜，生意凋落成咨嗟。
天高聽卑詔令下，欲使德澤沾荒遐。
使節西來善詢度，剗削弊蠧除網罝。
山翁野老盡欣悦，市井歌舞尤諠譁。
憑軒一望快遠目，滿山和氣凝丹霞。
聖君仁政賢臣布，信矣原隰生光華。
重巖一水源何長，下浸十頃同江鄉。
環堤數里植垂柳，緣陰交蓋西風凉。
危橋迤邐渡前岸，古寺直枕山之岡。
門闌閟邃戶庭闊，金碧間鬬皆煌煌。
并人事佛素已謹，挾以富力尤輝光。
三朝宸札舊所賜，奎文寶蹟人間藏。
有如方嶽處厚地，鎮壓萬衆傳無疆。
西園嘉卉不知數，春暉盡許開琳琅。
東偏小池亦足愛，秋色未老芙蕖香。
寺旁有曰武陵者，高碑大字言其詳。
武周一旦改唐祚，天傾地轉無乾綱。
睿皇書碑李嶠記，常時氣燄安可量。
神功距此四百載，孤墳雖在郊原荒。
年年秋潦過墳側，枯盡白草空斜陽。
且憐景物爲一飲，誰暇對酒論興亡。
與君同縣又同甲，家世相同學爲業。
陪從最舊今老矣，四十餘年如一霎。
吁嗟先德去已久，後嗣皆能守家法。
君之一第得稍晚，更向小官勤檢押。
鄉閭執友在嗣禁，奉詔親題薦賢剳。
美材猶未立朝庭，歸馭依然走川峽。
文章近歲頗頹靡，庠序得人須鎮壓。
欲疏密網在提綱，思遏狂瀾當下牐。
由來文黨俗寝盛，定見子昂才不乏。
羡君高堂有慈母，日侍歡顔問單裌。
寶牋銀絡累年封，他日恩書應滿匣。
聖君文母切求治，數路招來不爲狹。
讀書到老必有用，一發胸中補熙洽。
喬松千丈雪中青，肯向西風感衰颯。
金淵地界東西州，諺云錦擔垂兩頭。
中間石城最佳勝，二十餘年嘗再遊。
奇峰雖向郡城見，好景半是僧家收。
松蘿四面圍絕頂，九夏不暑長如秋。
東隅忽值海日出，下照巖壑無深幽。
羣陰破散宿霧斂，萬象開闊晴雲浮。
軒窗高處氣勢别，縱欲極望誠難周。
藍凝後嶂遠更秀，雪壅前溪寒不流。
軟草將春鹿麌麌，濃林未暝蟬啾啾。
襌僧上堂演佛理，鏜然鍾韻喧層樓。
問之浮世輙不語，應笑世人多謬悠。
下山儻有頓悟者，直須作意無遲留。
梁公沒世五百年，殊勳茂烈存簡編。
我懷忠議不復見，讀至舊史嘗喟然。
窮山老尉有狄氏，問之乃曰公其先。
誥書家牒盡炳炳，照出往事如目前。
念公英節不見矣，見公遠孫良可賢。
况公遠孫實賢者，本末趣尚疇能肩。
昔從五季衰亂來，簪組飄墜歸農廛。
平時下詔繼絕世，霑以一命聊襃甄。
天資忠孝遂奮激，報祖許國惟勤拳。
胸中已有霜雪在，飲冰食蘗甘如羶。
嘗云起迹自畎畝，幸得寸禄因賞延。
語言動静苟一失，辱及吾祖爲欺天。
信者清白與剛毅，異代猶有芳風傳。
如何十載走塵坌，綠髪减盡成華顛。
青雲岐路苦悠遠，誰借跬步爲階緣。
當途達者倘在念，一顧可使羽翼軒。
不惟廉操足敦勸，抑見袓德光綿綿。
嗟予之意止如此，感憤爲君書此篇。
前年到官殊未久，君亦東來爲我友。
握手一笑萬愁寛，平日語言期白首。
山深縣僻庶事荒，雖植嘉苗半稂莠。
我無長術剗芽蘗，坐見斯民顔甚厚。
君有豪才生顯家，未涉要津甘五斗。
巳将客意同休戚，復視世途均好醜。
咄嗟吾屬皆壯年，當學古人所無苟。
勞生險易固多岐，未必功名垂不朽。
自知物理難揆量，惟勵身規務恃守。
丈夫實藴四方志，方虔君命方趨走。
崎嶇一邑勿云遠，赤子歡迎如父母。
銅梁春晚亦開花，猛駕歸軒會文酒。
西州都會坤之維，地產豊羡人熙熙。
朝庭念遠勤撫養，欲壮心腹強四肢。
精求守臣擇使者，故有賢業堪依毗。
導宣德澤廣流派，講舉政教先本基。
不容蠧弊長芽蘖，直欲赤子皆充肥。
泰然一道遂無事，犴獄衰止文符希。
燕閒何以度歲月，憑仗文酒相追隨。
過從僧舍盡幽邃，閲徧畫手多神奇。
因嗟唐人值喪亂，奔走至此常懷歸。
韜藏絕藝鬰不發，壁間一掃窮精微。
試登高閣凝望久，欲将遠眼窮天涯。
山扃水遶氣象好，雲晴日暖光陰移。
信哉浮生巨河上，鼎勢會以一足支。
方今文軌慶混合，帝力何有民何知。
長廊廣屢數百載，留得風景資遊嬉。
清罇豈特具酬獻，髙論不廢評是非。
宦游此會亦難得，投筆一笑毫無疑。
又爲歌詩載盛事，更唱迭和猶壎箎。
鄙夫幸爾陪雅集，懷抱芬馥蘭與芝。
天閽九重勞夢想，回首鄉國空遲遲。
去年十月青蠅藏，不見一點臨盤觴。
高堂小會頗清潔，肴有餘味酒有香。
今年四月青蠅出，競逐腥羶誇羽翼。
纔能擾擾上罇俎，又欲營營污圭璧。
四月盛陽群物秀，十月積陰寒氣候。
天時于爾本無私，爾自知時能避就。
畏途榮悴如寒暄，流俗早夜趨貴權。
一朝勢去即消散，可與青蠅同日言。
前年詔書褒蜥蜴，爲與生民致膏澤。
聖君虔禱享嘉應，其功似共乾坤敵。
載之令甲告天下，郡縣奉承誰敢易。
大臣作詩紀盛事，更唱迭酬盈卷帙。
去冬不雪春不雨，雲在西郊尚凝密。
頓來熒惑犯太陽，曜靈無光如血色。
九重焦勞念凶旱，細札數行殊怛惻。
庶官群吏各奔走，欲以精誠干化力。
佛宮老廟皆懇叩，龍宇鵝壇競搜索。
又令中使持御香，岳瀆遍祈猶未獲。
首種不入最大事，而況三農方失職。
傳聞九路已蠲稅，應是田疇少禾麥。
吁嗟蜥蜴厚顔否，造化至幽非爾責。
青童柳枝宛如故，何事威靈減當日。
蒼生若望爾爲霖，安用廟堂賢輔弼。
山徑雪深樵未歸，茅簷煙冷午未炊。
黄精無苗菜甲沒，筠籃竹箬冰淋漓。
松煙細火養晝坐，瓶笙妙音兒女嬉。
窗下凍雞聲喔咿，誰家酒香入疏籬。
酒如仙藥應有靈，達士飲之不欲醒。
花如浮榮易彫落，貪榮何似貪樽酌。
青雲塗轍競奔走，富貴幾人能入手。
朝遊赤墀暮丹禁，高懷未必常高枕。
豈如良朋皆盡歡，而況又爲文字飲。
治平日久法制寬，遠方民力尤衰殘。
昔之陸海號富庶，今也樂歲嗟饑寒。
不惟淺夫事苟簡，抑有能吏爭彫刓。
天涯僻陋九重阻，自棄溝壑甘長嘆。
咄嗟蚩蚩乃邦本，基本堅厚邦如磐。
吾君仁聖重恤此，擇才將命圖全安。
詔云詢訪民疾苦，可以革弊而更端。
士之蓄藴貴及物，鎡基智慧乘時難。
惟君措置有大略，高談所吐皆瑯玕。
力蠲積祲少顧避，深體上意思保完。
綱維修舉有條目，源流澄潔無波瀾。
遲聞王澤得下究，淪浸骨髓其聲歡。
江南種橘繁如秔，爾今獨以金爲名。
豈非彼俗甚珍惜，謂其可比百鍊精。
千頭盡帯秋色老，一腹皆飽晨霜清。
初筵特此獻磊落，滿座不覺窺光晶。
寶肆豪華竸相勝，瑪瑙散入雕盤盈。
珠庭變化望已久，仙丹忽向洪爐成。
試侵香潤擘圓粒，齒牙滴瀝沾冰瓊。
自憐孤根出遠土，得並衆果親杯觥。
赤心可恥不嗤棗，虚表無用安須橙。
辛酸甘苦各存味，賴有知者加題評。
昔嘗請郡歸東川，衰遲幸會使者賢。
開誠論議簡條目，一境草木沾春妍。
公齋清暇弄詩筆，更唱迭和多長篇。
歲豊民樂尚蠶市，撼罍鬬鼓殊喧闐。
東山西寺頗壮觀，飲帳或在山之巔。
踏青摸石循故事，浣花亦倣成都船。
相從對酒毎一笑，聊與遠俗同欣然。
北巖石穴廣似洞，疑是古昔棲神仙。
火雲燒空赤日猛，及到此地如冰淵。
清風滿懷興未盡，四望晚景增留連。
平生宦遊此最適，不覺弦晦相推遷。
郵筒忽報謫書至，君命嚴重敢不虔。
試思衡嶽詢遠近，里堠去蜀凡八千。
蒼黄去郡别我友，一意調琴中斷弦。
回首鄉邦止數驛，欲頃血淚辭松阡。
藩候迫逐倉使促，爭向墜羽誇鳴弦。
天恩曠漡置不問，投放裔土懲其愆。
闔門良賤三百指，孤舟一葉何翩翩。
瞿唐灔澦遍涉歷，內訟過咎歸之天。
洞庭阻淺輙三夕，怒風急兩聲相喧。
此身恐污盜賊刃，不爾定沾蛟鱷涎。
偶逢漁艇相援濟，稍覺神觀來歸還。
長沙既下尤怪駭，半夜雷雹如烹煎。
桅傾纜斷船脊折，四十餘里中流漩。
舟人恐懼難致力，兒孫顧我皆淚漣。
嘗聞死生有定所，頃刻由此歸重泉。
東方漸明浪漸息，忽造平岸逃危顛。
胸中悲愁雖未艾，分外歲月疑少延。
寓居衡陽味亦惡，地接炎荒風氣偏。
毎逢三伏如坐甑，突焰已熾猶吹煽。
是時回禄得乘便，取次薰灼須及椽。
回環四顧求避計，往往啜食不下咽。
深冬屢見温瘴起，灑作昏霧飄爲煙。
勇夫壯士尚抱疾，嗟我衰憊何由痊。
雀羅當門人迹少，賓榻不解塵生氈。
難希杜甫遣秋興，易學邊韶貪晝眠。
碧湘萬頃望不盡，青岳數峰高莫攀。
江山信不與人事，日送佳景來目前。
長腰縮項兼二美，早晚嘗稻時差鯿。
浮生一飽亦已足，下筯何必求腥羶。
親朋書問寂絕久，杳似隔世馮誰傳。
平居分義重膠漆，一旦爭敢通寒暄。
匪惟物態尚流薄，抑恐罪戾相攀緣。
古之交情貴賤見，而况利害生其間。
君乎存守異于是，特特萬里郵華牋。
窮通儻來極慰勉，疾疢愈否深哀憐。
高標豈爲霜雪減，雅操誠如金石堅。
羡君高堂有慈母，壽髪鬈膩猶垂肩。
綵衣趨庭奉燕喜，玉盤潔膳羅珍鮮。
復有佳兒富文史，闊步直登英俊躔。
行聞清廟獻雅樂，伯仲交奏箎與壎。
事親教子兩如意，此外紛紛烏足言。
君在山東我劍外，一書往返須經年。
餘生再會諒難必，我往應在君之先。
作詩寄君重感慨，交道多闕君能全。
子孫他日有顯者，勿以衰門相棄捐。
溝畎清穿道，禾麻綠蔭疇。
地形從此坦，山勢爲誰收。
使指星言駕，皇恩雨既優。
愛吟吟不盡，目斷錦江頭。
勝地林泉近，層楹物象閒。
野平秋璋列，天闊暮雲還。
快目登臨外，棲心嘯傲閒。
羡君談雅概，持語寄江山。
桑落冷篘玉，菊衰霜滿天。
飄零河朔飲，悵望竹林賢。
烏有防前轍，青州貴下田。
使君能遣騎，端爲喚魚船。
春仲方迎朔，花農已滿郊。
曉園香散路，晴樹錦垂梢。
耽勝爲髙會，通歡有淡交。
芳時去尤速，吟賞莫輕抛。
普州公事少，太守讀書多。
見得是非盡，無如今古何。
老懷驚歲月，冷夢到雲蘿。
郡下有佳士，幾人陪詠歌。
極目三峨頂，濃嵐切沓冥。
宦心甘似水，親髪己如星。
壽几陪春斝，吟齋息晝鈴。
何須二千石，旟隼衒丹青。
官暇無多事，春深偶一來。
溪隨芳榭轉，門入翠嵐開。
有得供吟筆，將閒付酒盃。
暫遊殊草草，空趁夕陽迴。
西郊村落好，歲月甚優游。
野性每自適，倦心何所求。
鼓鐘催永晝，砧杵報新秋。
若遇延形術，猶能換白頭。
官暇頻遊覽，春闌勿嘆嗟。
閒情寓文酒，好景付鶯花。
笑語留長日，園林訪幾家。
歸途最喧塞，紅燭數行斜。
相親未多時，相别已旬日。
詩筒須奉招，棋手欲求敵。
三春有餘閒，一醉安足惜。
此樂真無涯，交情重金石。
修竹已可愛，況復如黄金。
天地與正色，雪霜堅此心。
雲芝生有節，栗玉種成林。
回首渭川遠，山間饒翠陰。
謫宦成流落，移官自寵恩。
窮通雖異迹，得喪盡忘言。
車馬動行色，江山勞别魂。
關西三十世，祠下見雲孫。
慘淡歲將暮，煙村忽見梅。
年光背我去，春色爲誰開。
半日憑軒檻，無人共酒盃。
芳標深可惜，聊作看花回。
何處爲真賞，芳園白玉英。
春前挺仙質，物外得花名。
雪月資閒淡，風霜與潔清。
偏宜文字歛，嘉客盡詩成。
志士感幽寂，杜門臨晚晴。
流年無奈老，永夜有餘清。
秋夏欲交處，古今皆此聲。
羈愁與離恨，爲爾忽相并。
思婦感離别，夕霖殊未晴。
九秋消息近，千里夢魂清。
續縷有深意，促機無緩聲。
寒衣遠須寄，人去在幽并。
壯士軒昂早，窮塗蹭蹬多。
直將天命說，其奈客愁何。
晚歲饒歸興，青春亦浩歌。
舊溪如何守，應便掛漁蓑。
並府最多士，朋游皆喜君。
小官雖困俗，秀氣自凌雲。
道遠車方軋，風高酒未醺。
親闈極西望，薄靄似秋汾。
塞上青雲暗，天涯碧草微。
人情殊念遠，客意自懷歸。
孤宦甘循默，亨塗會奮飛。
田游如入蜀，肯鳥亦庭闈。
善慶平生積，康寧忽考終。
人間爲上壽，閨內有清風。
祿在蘭羞徹，恩深綵誥空。
惟餘九原淚，灑恨到無窮。
地產行將竭，人言信不訛。
錐刀名已甚，骨髓病尤多。
漢詔十行札，湯仁三面羅。
山翁也歡喜，屢舞欲婆娑。
岇玉溪頭坐，于今四十年。
塵埃晦閑迹，是月改華顛。
反覆談幽數，丁寧索贈篇。
誰爲朱有傳，君合附前賢。
雨氣收未盡，山巓雲又飛。
一犂猶有望，十日莫相違。
野壠忙耕耨，雩壇罷禱祈。
誰知好生德，歲歲及圜扉。
道業隱君子，恩榮鄉大夫。
骨雖藏吉地，名不沒幽塗。
夢兆飛蝴蝶，年華過白駒。
千車來弔者，應有奠生芻。
茶新詩亦新，垂貺及羈客。
有味皆清真，無瑕可指摘。
隴西飄何依，湘水流自北。
別後誦高吟，料公猶相憶。
春晝長江道，行人倦阻長。
山花雜紅白，壠麥半青黄。
灘外郵亭出，松間縣舍藏。
簿書聊寓目，回轡已斜陽。
福壽無餘恨，哀榮莫擬倫。
素風傳幾世，純行見終身。
簪紱方優禮，星霜已古人。
舊松高百尺，歸祔想寧神。
養德輝光煜，傳家訓範成。
九泉無愧色，一子有清名。
壽域高風在，天心福報明。
他年霈醲渥，褒贈極哀榮。
祿養平時失，人情重慘傷。
千車來弔客，五鼎過前喪。
章斷新語壠，雲低舊隱堂。
終天猶飲恨，誰爲問蒼蒼。
雍睦傳家本，詩書教子心。
平生潛德在，他日漏泉深。
往事銘幽石，新阡長茂林。
孝思何以慰，章句盡悲音。
歲改春將半，春寒雪又飛。
積陰殊未散，生氣一何微。
忽墜千尋險，偏增百仞巍。
密難沾暖席，冷易襲征衣。
憑仗凄風助，遲留煦景歸。
聚來難得勢，消去乃知幾。
衆喜勻萌潤，私憂氣候違。
方當乘太蔟，慎勿掩靈威。
尺地惟書異，豐年可免饑。
持言問真宰，天道是耶非。
治有春陽感，和無月律差。
濃雲方聚鶴，凍桞亦飄花。
瑞應來如響，羣情喜溢涯。
縱觀天勢淡，俄失地形窊。
素月交暉耀，狂風助擊拏。
一斑迷隱豹，三尺晦祥鴉。
塞上威尤澟，軍中語敢譁。
漢兵同被練，朔地訝吹沙。
冷焰侵殘燧，寒聲入舊笳。
飛紈安用裂，種玉豈須畬。
清潔山川景，微茫草木芽。
墾田因澤及，望歲已心遐。
共荷沾濡力，應忘旱歉嗟。
詩豪夜傳卷，賀客曉趨衙。
滲漉元侯德，生成赤子家。
指期三日耜，拭目萬箱車。
况賴深仁恤，會蠲重賦加。
願賡稱頌句，豈肯匿咬哇。
向夕層雲結，黎明漫漫飛。
山川都變色，松竹倍生輝。
共喜飄方密，翻憂落漸稀。
陰功施黑律，寒侯應璿璣。
右席延文客，先塗奉玉妃。
二儀清景混，四野遠光圍。
愛日因藏照，狂飈間作威。
三冬兹有得，一穀敢言饑。
渇望於時久，華心在物微。
霈然蒙大潤，化力少知歸。
嚴冬飛朔雪，此景望中嘉。
雲暗垂天幕，江平壓浪花。
翅寒低獨鴈，枝重折叢葭。
冷甲窮邊戍，凝煙野叟家。
聚來風有助，消去日難遮。
爐暖頻烘獸，盃濃不飲蜿。
謝呤殊可愛，郢唱又何加。
好盡登臨興，搜題徹四遐。
要道根皇極，純王攬懿綱。
域中洪造廣，天下大形彊。
臣主同千載，藩宣奠四方。
乾文耀參井，地鎮聳岷梁。
景谷餘波迥，靈關古塞荒。
限蠻唐節制，析部漢封彊。
石穴延通道，山扄設巨防。
利源充內帑，兵勢壓巴羌。
付畀關休戚，權宜任弛張。
紫封傳墨敕，金印坐黄堂。
自昔都俞重，其誰德業彰。
乖崖施遠略，忠獻紹前良。
樂得中和職，人躋富庶鄉。
含生知化力，永日載春陽。
滲漉淵源在，醲醇骨髓藏。
深和流耳目，盛事載縑緗。
歲月徒爲久，風猷信不忘。
恩褒賈逵祀，人愛召公棠。
檜有喬枝茂，蘭宜後葉芳。
惟公真輔翼，與世會明昌。
間發乾坤秀，親逢日月光。
國華增黼黻，地寶獻琳琅。
尹道存先覺，軻心藴至剛。
朝廷尊閥閲，士黨貴文章。
髙視雲霄路，遐飛翰墨場。
鵬圖指溟渤，驥步得康莊。
藩會初關決，仙瀛已踐揚。
本元游秘府，侍從陟清廂。
偉望全康濟，周才歷浩穰。
中天承帝選，南國撫民傷。
使範資勤恤，君言務肅將。
繡衣新燦燦，大旆遠皇皇。
賑惠常聞黯，澄清乃識滂。
疲羸起溝壑，暴濫去豺狼。
大節堅持守，純忠自激昂。
還登文石陛，頻上諫書囊。
人鑑分今古，神龜憲否藏。
斯猷三接告，至理一言詳。
柱下尊良史，螭頭立左郎。
纂修該七法，注録擅三長。
午夜星垣迥，南風省户凉。
揮毫綸綵爛，垂佩玉聲鏘。
春老常聯萼，雲晴鴈綴行。
雄名出蘇李，公論美常揚。
眷倚隆矜式，諮詢行贊襄。
得人居內相，有道輔明王。
大手憑才識，深謀協典常。
五花曾執判，七寶屢登床。
燕見趨東閣，優容對未央。
儀刑真謇謇，謨訓極洋洋。
重委臺綱正，終圖國體康。
至誠頻啟導，大事費裁量。
多僻消芽孽，羣邪潔肺膓。
諄諄聞藥石，凜凜畏冰霜。
論議他奚恤，猷爲己所當。
安危一身繫，出處萬民望。
蔡俗嗟延哺，堯心慮納隍。
建侯崇屏翰，選德庇災殃。
異政乘時立，清飈與惠翔。
界中生穭穀，境上散飛蝗。
儒將能專閫，神兵豈頓鋩。
十連循節鉞，四面固金湯。
拓地歸充國，謀軍得子房。
天威神臂指，戎氣窒喉吭。
屬國恬懷撫，函書恥謾狂。
具贍宜廟幄，遐福合陵岡。
迺顧西南遠，明如左右旁。
大門堪世守，輿頌願時颺。
命策榮千矢，封圭判二章。
物傳家乃舊，刀應夢爲祥。
善事知弓冶，奇毛識鳯凰。
百尋標落落，萬頃信汪汪。
廟瑟餘音靜，庖刀發刃鋼。
闊難求畛域，微不誤毫芒。
雅意儒爲寶，宏規沼象璜。
魯公先請學，高䀢力崇庠。
教化惟敦奬，衣冠敢怠遑。
七經登講舍，數仞企師牆。
樂善無遺芥，懲非易去稂。
百城損慱塞，萬井絕貪攘。
牧廐寛收歛，窮閻飽歳糧。
吏姦藏瓜吻，人瘼愈膏盲。
昔謂庖厨侈，徒矜口體嘗。
愛心加俎豆，和氣落壺觴。
蔀屋晴曦燭，枯荄湛露瀼。
盛時逢召杜，奕世見龔黄。
至矣紓宵旰，熙然協雨暘。
里閭敦悌讓，原野競農桑。
指顧寧陬落，生成及稻梁。
邊聲息金皷，民室富囷倉。
共樂親熒座，僉期輔峻廊。
定登賢相器，行促舍人装。
奕奕驅軺傳，喈喈餙鏤鍚。
矢謨勤翼舜，納誨永隆商。
鄭武髙風盛，韋成懿跡相。
洪鑪專鼓鑄，大鼎薦烹鬺。
浩漡躋民域，安平援世航。
詩人褒繡衮，坤道吉黄裳。
歌舞真賢進，光華至治香。
欲知能事畢，四海處陶唐。
六月陽初亢，三農否忽傾。
應祈由化力，蒙惠得歡聲。
草木英華動，山川氣象清。
石間看燕舞，池上覺蛙鳴。
水闊江尤渺，雲濃夜未明。
逡巡煩暑薄，時序好風輕。
喜意知餘潤，憂心恐易晴。
秀園吟際適，豐野望中平。
勤有賢侯志，霖非舊史評。
不須窮造物，土俗但犂耕。
壇宇嚴封築，牲羞薦潔鮮。
精誠宜有感，惠澤果無愆。
暑氣沈虛谷，濃雲布滿天。
雷霆馳勢力，河漢動經躔。
農作方勞甚，人情忽泰然。
春渠慚訟水，夜鼓促芸田。
優足過三日，豐登又一年。
隨車循吏事，應可繼前賢。
地峻山形壯，周遭盡勝遊。
抱巖如拱手，轉嶺似回頭。
老木凌空迥，濃雲覆石幽。
朝陽千里快，暮雨數峰愁。
澗底猿隨鹿，松顛鶴勝鷗。
香花開靜宇，煙火認他州。
寶翰中朝錫，神燈半夜留。
勢容逋客戀，景許化工偷。
雪色連年貯，嵐光幾院收。
仙葩多躑躅，野果號獼猴。
法印傳無礙，禪機問即酬。
叢林分徑路，蓮社得朋儔。
眼遠層霄闊，心澄外物浮。
登臨豁塵抱，今古信悠悠。
積有儒林望，聊從使節行。
髙文自經緯，壯志欲澄清。
地鎮三峨重，江波萬里平。
闊難求畛域，深不爲功名。
吉象光圖籍，祥風卷旆旌。
巢阿贍鳯彩，運海見鵬程。
事外神鋒晦，胸中寶鑑明。
淵源千慮極，肝膽一言傾。
德業期康濟，諮詢屬老成。
定知前席對，有以澤羣生。
當世勳賢後，嶄然器業髙。
劍鋒天際倚，虹氣玉中韜。
列乘提藩總，雙旌署郡曹。
至精憑寶鑑，大割見庖刀。
曠闊非私物，周流不失毫。
霜威摧吏瓜，春煦起民膏。
治世須醫國，亨塗合擁旄。
蜀人懷舊德，涪漢共滔滔。
萬里南溪水，滔滔逼郡城。
四時多雨氣，終日是江聲。
蠻市煙中合，山疇火後耕。
孤村隨漑斷，絕嶂與雲平。
甲冷三冬戍，烽髙半夜驚。
盛朝咨鎮守，别乘委才明。
愛日迎舟檝，春風卷旆旌。
蘭陔新膳潔，花縣舊陰成。
荔子瓊瑤破，藤梢琥珀傾。
羈懷休念遠，淺醉易忘情。
宦況如郵傳，年華似送迎。
笑談聊布政，閒暇亦論兵。
僻地非通轍，層霄有去程。
行聞海沂詠，流入竹枝清。
百里鄰疆宇，詳聞懿迹多。
本原由簡厚，論議必中和。
平日春陽愛，斯民德澤歌。
藩宣聊息偃，名教足逶迤。
遠業今猶鬱，亨塗去若何。
蓬仙終到海，軒鳯必巢阿。
裁割神鋒舉，光輝國鑑磨。
公乎難隱讓，忠義貴無他。
方域提權重，朝廷擇士尊。
綱疏因正紀，流潔爲澄源。
寒日風威靜，熙陽氣序溫。
人知廉使體，物荷聖皇恩。
清轡纔周境，歸途已駕轅。
光華三節瑞，邃密九重閽。
韶集丹山鳯，雲升北海鯤。
聞公難避讓，天下盡元元。
帥領來全蜀，掄魁祗一人。
崧髙雪山勢，清徹錦江津。
旒冕思長策，機衡屬老臣。
部中方拜賜，天下又迴春。
出處無非道，安危繫此身。
巖贍殊慶快，塗說敢開陳。
聖運重熙久，皇威萬里振。
勒兵充宇宙，按劍待煙塵。
權術輕三表，韜鈴貴五申。
招懷及蠻徼，指顧下洮岷。
文誥傳荒服，天聲壓外鄰。
捷書連歲上，故壤一朝新。
計費千金易，論功百勝頻。
征衣空杼軸，戰骨委荆榛。
水旱乾坤慘，錐刀畎畝貧。
人情危欲鎮，帝澤壅難均。
幸會公歸國，相歡物在鈞。
華心生草野，和氣滿楓宸。
士論歸依切，風謠禱頌真。
嘉謨憑獻納，大事費經綸。
治術關休戚，規模有革因。
號寒思挾纊，引哺願嘗珍。
圖治雖更化，封侯漫富民。
髙明深鑒照，密勿定諮詢。
悟主言稱舜，論兵諭借秦。
無爲羣動悦，不陳四夷賓。
寶鼎千鈞重，薰琴九奏純。
放懷留化日，反掌叙彛倫。
邦體還清靜，王綱務率循。
太平勳業就，寰海被堯仁。
毳冕登車後，薫琴易柱時。
遐方新視聽，赤子繫安危。
羅網難投足，錐刀漸削肌。
激昂忠論發，絡繹奏封馳。
有意同休戚，無心計險夷。
海傾身亦禦，山轉力須支。
沸鼎憂魚爛，沈疴待藥治。
正邪雙辯起，義利兩塗知。
帝德終柔遠，天聰善聽卑。
丁寧詢使指，勞來及坤維。
大法圖公共，憸言惡詭隨。
弊從經歲積，恩許一朝釐。
治體今殊昔，仁聲喜換悲。
方期講原本，何暇語毫釐。
虎噬猶吾怯，蠅營漫爾爲。
陰功符監佑，直道擁祥禧。
行色青雲棧，英游白玉遲。
是非都一笑，歸旆卷晴曦。
欲賦旋歸樂，翻成感遇篇。
盛時惟道在，輿誦自民傳。
伊昔更張議，於今造化權。
綱條籠宇宙，號令震山川。
大略先農穡，餘波及貨泉。
俊豪爭援世，忠亮欲回天。
暮對青蒲側，朝留赭案前。
堪憂逐江海，猶許治蕃宣。
此地勞飛輓，何人念瘠捐。
壯心摧更激，高節困尤堅。
晚歲松方茂，洪爐燄不燃。
迂從鄒叟得，勇在孟賁先。
坦若王良轍，端如后羿弦。
一毫無畏惜，千慮極哀憐。
定論予張膽，游辭彼脇肩。
尺尋難枉直，鑿枘自方圓。
止沸愁烘鼎，調音恥絕弦。
漢緡寛酒榷，唐賦舍庸錢。
睿智期開允，生靈懼削朘。
弊端殊皎皎，物望甚拳拳。
白日功名久，浮雲富貴遷。
萬鍾均廩禄，一品漫貂蟬。
儻爲升沈動，誰能事業全。
寄言天下士，無愧屬真賢。
劍外開三蜀，回中宿萬兵。
召還宜北覲，賜鉞又西征。
體貌均先後，權綱一重輕。
淵衷尤慎簡，輿意尚難平。
伊昔藩條振，於今治體成。
有爲終簡易，無迹但恢閎。
筆下銷頑弊，樽前得隱情。
快如長劍立，通若巨河傾。
闊刃從虛落，醇源及物情。
山川增氣象，草木遂勾萌。
暖褐三冬足，豐疇百室盈。
詠歌今父母，畏服古神明。
方幸華輪柅，俄聞瑞節迎。
渇心猶借寇，翹望欲還瓊。
況復盤關路，常瞻部使旌。
十連依玉帳，一道固金城。
後詔光前出，新棠似舊榮。
于宣推德業，所至盡功名。
塞馬寜非福，溟鵬豈問程。
惟期未温席，歸去纂家聲。
皇極恢臨照，嘉時屬盛隆。
八年登至治，大祀答圓穹。
並報知坤道，推尊見祖功。
先期齊廣殿，將旦謁真宫。
杲日迎鑾皎，祥雲遶蓋紅。
衣冠開秘寢，幢節下層空。
東嚮經途近，前贍太室崇。
過門遵往德，降輅屈清躬。
八聖威神在，三牲薦品豐。
奉璋人左右，進俎序西東。
上意精純至，英靈顧享同。
念深堯八彩，感切舜重瞳。
地勝龍灣闊，塵清輦路通。
綵城齊北闕，天仗轉南風。
旂動三辰麗，兵嚴萬衞雄。
國容殊肅穆，丘勢自穹窿。
虛次移銅漏，升壇儼玉珫。
禮惟三獻具，樂以六成終。
燔燎交神聽，髙明鑒睿衷。
岡陵均委積，箕翼等光融。
海沸歡聲振，天旋瑞氣充。
呼嵩喧宇宙，迎仗抃華戎。
盛典千春備，洪恩庶彚蒙。
山河皆户牖，寰海一帡幪。
獨運陶鈞術，齊驅造化工。
令行雷洊震，澤及雨其濛。
苛密寛三面，幽潛達四聰。
華心歸茂草，蟄户啟昆蟲。
六合澄清外，羣生富壽中。
願賡成命頌，垂裕播無窮。
方域開全晉，權綱委巨公。
深仁吾所導，實惠爾常蒙。
曠濶歸儒術，周流見治功。
蠢生無不贍，豪利豈須籠。
金糓邊屯鋭，農桑漢地豐。
頌聲如響答，和氣與春融。
天下殊庸冠，朝廷偉望隆。
咨詢懷舊德，付畀出清衷。
禁直圖書近，龎恩屏翰崇。
鄉衣新粲錦，郡軾再憑熊。
自昔金陵盛，於今玉節雄。
江山三國勢，臺殿六朝風。
地勝名區在，時移往事空。
貢先淮甸入，化接海隅同。
封宇綏安外，煙波賦詠中。
民瞻深繫屬，國論素探窮。
此日留藩鎮，何時補上聰。
鈞衡須遠業，藥石仰真忠。
孰謂勞申伯，前知用弱翁。
南歸勿遲久，登弼代天工。
吳會儒林勝，坤維使節雄。
人誰攀景躅，物自得清風。
繅玉塵埃外，冰壺愷悌中。
教源資濬遵，治具費磨礱。
舉向權衡見，難相畛域窮。
章傳青瑣闥，夢徹紫真宫。
自昔文章手，能成造化功。
夷途方濶步，公論況僉同。
晝永朝紳接，天髙奏牘通。
平生先遠業，有以助堯聰。
邑有循良政，人持介潔心。
庖刀發虛刃，廟瑟鼓遺音。
閒草豐春野，修篁茂晚林。
恤民中詔遠，及物上恩深。
歲月吳江夢，山川蜀道吟。
歸歟清議在，直筆待君簪。
切慕真仙理，能收至靜心。
紛華雖爾共，勢利莫吾侵。
造化歸三鼎，逍遙託五禽。
一言平物我，萬事委浮沈。
研味經翻玉，吁嗟礫變金。
太霞方夢想，流水漫光陰。
得郡情應樂，休官志已深。
遐飛脱塵網，髙視笑蹄涔。
舊德淹卿寺，清風聳士林。
却憂公議在，未易解朝簪。
雍門妙弦歌，哀響激人耳。
偉哉孟嘗君，慷慨淚如水。
當生復念死，誰謂悲能已。
絲桐信感人，世固乏之子。
昔者有化人，來集周王庭。
咫尺逝萬里，頃刻超百齡。
五音蕩心神，耳亂不可聽。
衆采眩其目，不分丹與青。
飄鷂惑真僞，怳忽迷窈冥。
馳思八極表，詎知日與星。
未嘗出戶牖，自疑涉天廷。
左右莫覺悟，兀然殆遺形。
祈招作悲歌，聖賢用爲經。
翩翩丹穴鳥，志在萬里外。
營營持罦叟，何事守蒿艾。
聲音可得聞，羽翮不能害。
嗟彼雉與兔，首身自此碎。
虹蜺明西方，五色相屬聫。
浮雲萬里來，泱鬱天宇間。
白日晦無象，盛陽變爲寒。
洚水彌九土，陵谷相貿遷。
盈虛叵前測，物理有固然。
長離乘風起，四顧求所棲。
路窮臨蒼梧，復排層霄飛。
豈不願安處，不知所可依。
罾繳充逕隧，鴟梟正鳴悲。
瞑夫抱同律，曠絕將何希。
趙國棄鳴犢，孔聖爲之回。
西伯善養老，伯夷以爲歸。
馳驅西楚郊，徘徊太皥墟。
周漢多封君，不祀既忽諸。
三墳基皇德，八索總道樞。
若人豈欺我，虞夏亦典謨。
萬里如浮雲，古風訖無餘。
往矣不可追，喟然爲躊躇。
游鱗泳泉下，黄鵠巢林端。
得失不相及，天理庸自全。
有虞垂衣裳，西母獻厥環。
周穆賓崑丘，車轍萬里間。
宗廟頽爲墟，閶闔不可攀。
祈招作悲詩，萬里用爲歎。
靈山生神芝，一年再三秀。
絢彩奪霞露，熒煌寄巖岫。
真人勸我飡，可以躋萬壽。
自古王子喬，秘此莫輕授。
采之豈辭遠，時逝不可又。
歳晏懷所思，終焉不盈袖。
元鈞運洪爐，晝夜不少停。
萬物更相禪，一氣紛異形。
駒掇出竈下，久竹爲青寧。
孰知范氏犧，晚就南畝耕。
至人友造化，逝與一世冥。
善惡故不屑，寵辱何足驚。
東遊滄海濱，回首面大荒。
豁達三齊風，連山鬱蒼蒼。
在漢田横氏，不忍南面王。
磊落五百賢，從死忽若亡。
壯士不必成，令名固爲長。
異體同一心，萬年尚耿光。
天道不可聞，自昔孔子徒。
籍籍秦漢間，將非愚且誣。
大河決東郡，火德以爲符。
哀哉冀州壤，兆民散爲魚。
公孫雖前覺，執政疾魯儒。
世無異物神，終竟遺泥塗。
萇弘謀周室，憤血死猶碧。
子胥殞吳門，江水爲之逆。
精能動天地，忠不諭兩國。
九鼎既西逝，姑蘇亦東側。
偷容習爲俗，萬世未遽易。
形勢敺使然，生民豈惡直。
麒麟不可羈，安得書春秋。
鳯凰云難致，孰使鳴岐周。
無田于甫田，歳月忽已遒。
如非行邁謀，自宜道路脩。
安知吹鳴律，燕谷成良疇。
不見託秋駕，崑墟亦能游。
通都天下衢，名化交百廛。
鳴鷄側肩入，日暮掉臂還。
有生寄無窮，過若空中煙。
俯仰異去就，況乃多歷年。
留侯獨悟此，解組從列仙。
萬戶如脫屣，故爲絕世賢。
南山有樛木，葛虆蔓其封。
上枝結紛菲，下枝散蒙蘢。
下能使上好，上亦令下通。
寧知力不足，歳暮摧烈風。
苦成任兩國，德孰與棟隆。
君苟以此始，又當以此終。
道悠寄先覺，神契無近知。
彼美羊公意，今在峴山詩。
陵谷非一變，榮名獨至兹。
當時偶然語，正與來者期。
慷慨激悲歌，崔嵬構叢祠。
懷哉千歳後，慰此江漢思。
公亦蹈前人，方爲帝王師。
奮筆成不朽，何啻中亭碑。
蓬蒿附高原，芙蕖植汙池。
物生自有性，不爲高下移。
貴在世所用，未可以爲師。
賤在衆不識，未可以爲嗤。
州來薄千乘，巢父輕九州。
齊景登牛山，涕泗獨交流。
左右同來人，嗚咽不息收。
共知富貴樂，變化不可留。
四顧更悲嘆，萬類莽悠悠。
歌舞未終曲，回首已可愁。
或指白楊下，荒草古時丘。
危辭才感拂，耿耿相應酬。
豈識達觀士，笑爾若蜉蝣。
達人與道運，投迹繫所逢。
在治信若鳯，處幽固猶龍。
外物紛屢變，中扃豁兼容。
乃知雲夢區，未足嬰其胸。
明公蹈康濟，茲世已陶鎔。
優游就偃息，暇豫奏時雍。
高齋危舍字，數畝環崇墉。
虛軒便炎夏，奥室宜隆冬。
采真混出處，造適觀羲農。
玩名肆獨樂，怙勢輕萬鍾。
越人起丹穴，子房去赤松。
材爲用見循，道以世難從。
古事何昭昭，斯民積顒顒。
獨應甘棠樹，方使來者封。
魯人貴韶濩，海鳥眩以憂。
豈不盛鐘鼓，性違理自愁。
憶在田野時，終歳頗優游。
食魚出有車，夏葛冬亦裘。
弄翰不自量，著書望孔周。
處身笑汲汲，視世良悠悠。
誤及時君門，過緣名字求。
軒冕非已好，簿書反自羞。
因欲飾所短，强爲妻子謀。
精神敝蹇淺，學殖誰勸修。
歸卧常喟然，歳月屢以流。
愧爾從軍詩，氣完語更遒。
豈獨古人風，遠與王粲儔。
實爲平生賞，若慰鍾儀囚。
我年向四十，蒼髪已滿頭。
篋中無寸書，磨滅悲蜉蝣。
念此可以驚，如何復淹留。
昔買吳下田，頗聞利鋤耰。
汝宦何時歸，相與尋滄洲。
處使有茅屋，出使有漁舟。
知命贊易篇，沒身記春秋。
但令文章顯，不愧時俗偷。
世事非所了，咄哉無夷猶。
四海方蕩潏，匡山得三隱。
若人獨秀士，逸響露深藴。
江漢東南流，滔滔未之盡。
羽輕鮮知福，地重毎貪禍。
有以羲皇民，居然北窗卧。
此意俗莫悟，將非首陽餓。
長梧有高韻，千載不可及。
五柳遺世名，于今亦獨立。
悲哉市朝士，夸競常汲汲。
子綦委天樂，窮達兩已忘。
九歅爾何知，梱也安得祥。
一吟責子篇，千古如相望。
追俗情易合，玩奇當企爾。
柴桑彼何者，高唱屢在此。
縣令不俛眉，吾又悲揚子。
州縣徒勞人，著作非所務。
道殊豈自强，氣直已多迕。
屢招遂長往，歸歟彼何暮。
昔在八州牧，功業濟衰晉。
吾聞賢者後，鮮不祚休運。
如何竟廖廓，天道蓋難問。
孟嘗實超邁，舉世少其並。
風流自有鍾，若士復孤迥。
祖述酒中趣，乃知外家性。
吾今乞食士，因詠乞食詩。
諒無乞食怨，復想乞食時。
貧賤自古然，豈愧世上兒。
曩遊潯陽郭，懷古愴來暮。
不意陳蔡間，起予欣有遇。
彼此共一時，悵然感佳句。
日出百事集，人生亦多憂。
曲肱試少息，乃得逍遙游。
圉圉爲潛魚，因之乘波流。
翻翻爲飛鳥，爰以凌空遊。
在己孰是非，于物任沈浮。
觀化悟獨樂，真僞竟悠悠。
成敗勞耳目，是非喪神慮。
我生天地間，安得棄之去。
始疑昏逾明，漸覺夢勝寤。
但可寐無聰，安知歳云暮。
神交既倜儻，魄定奚憂懼。
此以遣朝昏，因之保吾素。
久思謝時俗，奔走難自諧。
逍遙衡門下，雖陋得我懷。
汲彼井底泉，掃兹風中埃。
歊蒸爲之去，襟抱蕭然開。
養心貴能適，造適不及排。
胡爲車馬客，一往忘歸來。
長日無所爲，高卧聊自如。
清風拂庭樹，蕭蕭窗戶虚。
曠逸追羲皇，粹和反華胥。
暢然物外遊，謂若天下無。
方今少陽交，田野東作初。
壯者固不暇，老者日競趨。
胡爲乃自便，徐徐以于于。
從吏代力耕，飽食良自娛。
事賢庇敏政，宿官特多餘。
念兹寄幽閒，未覺勞簿書。
但恨不可雕，正當砭其愚。
馳騖聖不足，治安愚有餘。
願言從物役，即事實燕居。
清切掖垣峻，深沈雲閣虚。
食有萬錢膳，架多四部書。
低頭悟素飡，遊日慚古初。
非吏復非隱，人言定何如。
平生山林尚，自與功名疏。
何爲出不反，視此歳月徂。
秋風隕高林，蟋蟀鳴階除。
行矣浮扁舟，季鷹不欺余。
洪河滔冀州，大陸日夜摧。
天時普陰沴，飛雨皆北來。
崩騰亂雲霧，頃刻不暫開。
通衢爲深淵，高堂生蒼苔。
稼穡日以沒，民生一何哀。
微禹既已矣，我其爲魚哉。
獨坐空堂上，漏濕無與娛。
晨炊煙不然，敗竈將生魚。
被服蛙蠙衣，出入螺蚌居。
里閭杳相絕，滔滔水漸車。
安得雙羽翰，超然謝泥塗。
繁陰過五日，積雨迷九天。
衣冠亦泥塗，陵陸成深淵。
忘屨已乘橇，舍車始思船。
曰余蹈滄海，良知時適然。
清渠彼涓流，通逵此夷坦。
風雲瞬息間，江漢倏生眼。
淵源詎能問，浩蕩頗可憚。
白日蔽九霄，吾行幸當返。
巖巖蓬萊巔，赫赫崑崙墟。
上帝嚴紫垣，羣仙亦深居。
高出雲電外，俯視風雨除。
安知昏墊民，汩沒纔闔廬。
吾愛謝宣城，適意安獨往。
雖聮鳯池步，不廢山泉賞。
吾慕應休璉，感事能屬書。
頗嬰下流謗，獨占仁智居。
寥寥二賢後，忽忽千載餘。
若士不可追，此風或在予。
延石象衆山，決泉瀉交渠。
林壤使我欣，不知歳月徂。
薜蘿分蔽虧，松竹相扶疏。
時時四方客，顧此亦踟蹰。
儻遇鍾子期，知子情所攄。
秋夜何迢迢，一夢八九覺。
孤舟寄風雨，短燭才自照。
冥冥高雲過，寂寂山鬼嘯。
展轉誰與歡，漂泊未可料。
昔我自兹邁，春華巧相笑。
今我復來此，落葉紛滿道。
客行無遠近，勞苦略同調。
一歳再羈旅，人生豈長少。
良無二頃田，詎得守蓬藋。
昔在馬少游，抗志安故土。
其後龐德公，迹不踐城府。
出乘款段馬，身與麋鹿伍。
鄉里稱善人，妻子同隴畝。
人生資衣食，既足尚何取。
致求多贏餘，筋力但自苦。
常陰貫秋序，洚水彌平陸。
居人逐飛鳥，往往巢樹木。
四顧何茫茫，江海忽在目。
古語乃信然，高陵或爲谷。
乘桴義無憾，斷髪憂可辱。
弁冕績禹功，誰其悲濡足。
昔賢濟川意，固與斯人共。
曠代屬明德，至樂下及衆。
池臺固舊賞，舟楫爲新用。
忽疑江湖景，稍信風瀾縱。
追參鳬雁泳，曆覽魚鼈動。
頗已寓高興，矧今結輿誦。
嘯歌一時適，顧盻萬全重。
好勇知未能，乘桴自欣從。
朝廷功名次，晉國在第一。
受遺先皇帝，事與周召匹。
丹青爛勳伐，終始最密勿。
宗族宜甄庸，百世皆寵秋。
公孫非遐胄，何乃尚淹屈。
官名雖供奉，冗散真士卒。
努力習文華，家貧傳清德。
翰飛終不高，好事見心骨。
人生繫逢遇，進退豈定律。
古者如爾徒，萬戶自可必。
今者如爾徒，富貴亦未失。
主張有真宰，時態莽回聿。
咄嗟元功世，頗復困蓬蓽。
吁彼山野人，奚由自奮出。
出城得自便，下馬事幽討。
曠野荒不耕，蒺藜牛滿道。
往往逢饑人，羣輩掘野草。
不惟黄頭兒，亦有白髪老。
問之指積水，此去殊浩浩。
室廬久漂蕩，樹木多立槁。
食此且賖死，堯年亦久澇。
不能去墳墓，更欲依蒲藻。
昨來計蓮芡，頗不減粳稻。
明年當大種，妻子或相保。
誰謂夏夜短，一夕夢九逝。
夢中如平生，歡笑隨母氏。
覺來拊形軀，獨在人間世。
上呼聲連天，灑泣血滿地。
何忍留我生，哀哀抱微志。
先民任天真，吾得見其器。
其器云如何，蓋若刳木類。
不戕生以戚，不傷材以蔽。
不以遠見遺，不以枯見棄。
因其無用姿，授以有用意。
取彼自然象，廓此閎然制。
豈無彫磨工，不欲敗淳粹。
豈無青黄文，不欲增巧僞。
其高豈無蓋，不設簋簠制。
其下豈無舟，不著雞鳥麗。
任真肆穫落，肯慕金玉貴。
兒童誚敦朴，婦女驚醜異。
豈若輕薄子，形容混兹世。
矜愚以相高，飾貎以自喜。
淳風陷衰薄，古道喪簡易。
自非窊樽民，慎勿同一醉。
長嘯望江漢，緬懷滄浪行。
因浮扁舟去，共盡幽人情。
春日天氣佳，近郊潁水清。
雜花亂繽紛，好鳥相嚶鳴。
解纜相沿泝，凌風恣縱横。
適心故真樂，徇物皆虚名。
興盡相與歸，夕陽半東城。
市朝隱非一，躁靜理不同。
多君金閨彦，遠有山林風。
千鍾卧名利，三徑入蒿蓬。
似是於陵子，又云張長公。
相望千年外，獨得環堵中。
自古用先進，誰當駐飛鴻。
簡服謝車馬，逍遙理輕策。
平原草樹美，百里見秋色。
稍知人境殊，似與囂塵隔。
悠悠出岫雲，杳杳歸林翮。
煩腸寛鬱紆，遠相俱幽寂。
孤煙起晴縹，去水照心白。
所期尚臯壤，生事視耕植。
適野非昔賢，于焉如有獲。
冰泮池水綠，春意亦已歸。
長楊特多思，浩蕩隨風飛。
弄舟不用楫，漾漾陶春暉。
回還無終極，孰謂江湖非。
舉觴屬坐人，行樂常苦稀。
一醉捐百慮，念子勿相違。
乘日復來游，北林稍芳菲。
當令魚與鳥，識我心無機。
雪消泉似漲，冰解舟可通。
操篙不憚冷，環渚故無窮。
歌詠淹短日，醉酣輕朔風。
何須萬乘相，始辨鴟夷翁。
方池亦通舟，水色涵碧霄。
解舟不用楫，漾漾隨風飄。
中河乍縱横，顧眄幽興饒。
白鳥逃人飛，赤鯉時復跳。
稍與外物遠，解襟歌且謡。
安知抱憂思，謂我士也驕。
獻歳涉重江，仲春安我居。
衆物已熙熙，新花生遶廬。
解裝慰羈旅，置此琴與書。
稍稍道吾真，幽襟得軒虚。
頗聞蘭陵俗，尚有荀卿餘。
文章幸仰止，夙好今欲攄。
膏雨復應候，带經得耕鋤。
歌成擬焱氏，賦就期相如。
出處方自爾，名聲亦從渠。
無煩畏礨民，屑屑俎豆予。
雨餘百川漲，遠水浮林梢。
忽怪有帆席，何爲出鳥巢。
登臨非吾土，虚爽慰南交。
稍見暝烟起，陰蟲啼草茅。
畏途心多驚，强寢終不安。
雖是仗忠信，猶有行路難。
古今惡隨波，今乃知所患。
胡爲出溷濁，幽興悠然寛。
九華非人境，聞譽不相識。
南浮大江波，始見蒼翠色。
是時雨初霽，積靄尚融液。
九峰若驚龍，並躍雲外碧。
森然聳牙角，未謂真是石。
問名審其實，歡喜愜所適。
恢奇一何甚，遠想始開闢。
造化競淫巧，斧斤恣彫刻。
不然何其功，不與嵩華敵。
我行宇宙間，若此曾未覿。
中國名山川，幾何亢斯迹。
徘徊不能去，塵土愧行役。
平生樂間曠，時俗況迫阨。
誰爲隱君子，攜手宅巖隙。
秋至天地間，百芳變枯草。
愛爾得雄名，宛然出陳寶。
未甘階墀陋，肯與時節老。
赤玉刻縝栗，丹芝謝凋槁。
鮮鮮雲葉卷，粲粲鳬翁好。
由來名實副，何必榮華早。
君看先春花，浮浪難自保。
蒼竿十餘畝，歳晚色更好。
詰曲逗遠村，深沈象晴島。
鳴禽自相應，風葉不待掃。
何事主人心，白頭三署老。
高雲乘飇風，泱漭縱所適。
大哉九霄闊，俾爾萬里客。
豈無一掬潤，浩蕩洗南國。
應龍潛冀州，回首空眇默。
長松森無依，蒼石儼相對。
自然山林氣，若出天壤外。
許生筆妙絕，今世殊少輩。
發揮得意表，瀟灑與神會。
炎熱五月交，塵土九衢內。
微風度窗來，左右含天籟。
下有漁樵翁，生事尤可愛。
茅茨乍隱見，畎畝更向背。
吾廬若辦此，軒冕本不賴。
願從二三子，相與駕言邁。
一昏復一晨，一晨復一夕。
擾擾若有爲，悠悠定何役。
譬如風中葉，不自知所適。
譬如池中魚，强自營所得。
朝乘日車出，暮與羈鳥息。
昔我髪純漆，今我髪半白。
誰能邀神靈，傳我雲表翼。
我與從之遊，覽觀元化極。
四月河水湍，怒風復相乘。
維絕柁亦摧，舟人廢其能。
中流急迴環，頃刻不可勝。
性命委自然，豈知所依憑。
堤旁多聚觀，失色氣崩騰。
孰不願引手，而乏鉤與繩。
嗟我亦天幸，既危乃復興。
追思方厄時，汗出如洗冰。
側聞前此者，覆溺已屢曾。
此事通爲邦，長民可以懲。
因書作長詩，俾不忘戰兢。
今兹方隆冬，陽春尚宜少。
何忽雷早聞，因之電争曜。
砰轟非常怒，䃸磹通夕照。
號令無乃乖，災祥諒誰召。
吾聞玉女戯，獨得天公笑。
此理正應爾，君毋强譏誚。
赤日厚地裂，百草殆立枯。
朝雨應所至，雖微念勝無。
力難興禾黍，可以成嘉蔬。
歲暮有此望，帯經且親鋤。
今兹五月交，盛陽消已徂。
汲汲愧老圃，仲尼云不如。
養生寄空瓢，雖乏未可虚。
正以營一飲，形骸如此劬。
天道與性命，聖人罕其言。
七十豈常士，游夏終不聞。
鞠躬慕仁義，或不免饑寒。
奸雄何爲者，往往爲世賢。
倘復有真宰，無用預其間。
有形毎共生，達士獨無惑。
昔有蒙袂子，恥從嗟來食。
物生會當盡，壽非金與石。
但恨居世俗，不能盡胸臆。
壯士志溝壑，斯言著前識。
初歲志慮淺，所慕在輕肥。
自恨聞道晚，不虞失性非。
迷途將未遠，回駕有庶幾。
古賢多事業，出處何不知。
寧受芻豢辱，倘爲鴻鵠飛。
曰予謝賓客，久與時世疏。
何忽衡門下，見枉使君車。
彤旆映落日，腰間有懸魚。
抵掌若平生，論文及空虚。
昔與君猶子，結交幸通書。
往還苦不早，相見情有餘。
置我二阮間，遠慚德不如。
强來束帯起，投謁尋君廬。
歊蒸變繁陰，快雨如破谷。
明趨閶闔路，深水入馬腹。
此地常結轍，江海忽在目。
冥行畏坎井，躡迹戒顛覆。
慚問高眠翁，不知泥塗辱。
大兵昔摧傷，兩将折旗鼓。
哀哉中國士，化作城下土。
冤魂不得返，殺氣凌彼蒼。
天亦爲之悲，白晝日無光。
人言此城下，往往鬼神哭。
此事天子憂，此心大夫辱。
昔公守東越，人怨公不用。
今日公在西，知公德持重。
築城不必堅，解甲不可攻。
何况保金城，弛張皆繫公。
汲黯輔炎漢，淮南內竦懼。
郅都守窮邊，匈奴爲之去。
此事昔所聞，今日見所親。
折衝樽俎間，震動旃裘民。
國恥行且刷，寇讎不可保。
斯人嘆微管，願及太平老。
嵩峰三十六，皆在青雲端。
宿昔望見之，恨不生羽翰。
卷臠塵土中，日月如波瀾。
邇來老将至，更覺行路難。
聞君謝車徒，選勝羣峰巒。
幽深每獨往，神異多所觀。
若有真仙子，羽衣白玉顔。
吹笙煙霧中，舉手留盤桓。
信非人間境，邈與時俗懸。
顧懷平生舊，慰以逍遙篇。
三復想在目，令人愧衣冠。
處世闊且疏，幼輿亦有言。
一丘與一壑，自謂無間然。
安得從君游，解纓弄雲泉。
昏昏歲復晏，相望空長歎。
道旁逢羣羊，問羊将何之。
朝供大官膳，躑躅未自知。
觳觫此何罪，無乃芻豢爲。
肥軀一報德，鼎爼安可辭。
寧辱泥塗中，故人所以悲。
圖養始干祿，執官復辭親。
外物與我違，幽懷安得仲。
低徊畏簡書，苟且謀賤貧。
碌碌已無期，規規徒自珍。
秋風卷層雲，鴻雁知所賓。
我獨無羽翰，不能絕飇塵。
氾濫誠易挹，俊賢噬肯留。
愧君殊邂逅，卒歲能優游。
會心到稽呂，訪古窮嬴劉。
誰令春風來，翩翩動歸舟。
千里在明發，一樽成獻酬。
江湖望魏闕，離思空悠悠。
昔人種白芷，既以名此亭。
今我開蠪淵，復以水鑑名。
吾豈異昔人，而徒易其稱。
所樂於水乎，內明而外清。
內明可比心，外清可照形。
照形不吾欺，比心不吾傾。
虚静吾自居，逍遙以無營。
會有水鑒賢，吾能與同登。
閉門無所事，歲月忽已極。
豈敢空絕交，出門諒安適。
是非歛外慮，文字堆四壁。
堯舜參在前，孔孟凛居側。
崑崙默泛覽，萬里在瞬息。
夐古時幽尋，千年僅頃刻。
悠悠富貴士，此趣猶未得。
胡爲逐車馬，辛苦牽事役。
傅巖由帝賚，圯橋自神授。
商道粲復興，漢基翕然構。
窮通苟有命，貧賤豈足疚。
斯道誰得聞，人方薄圭竇。
驚波觸南崖，反怒射北壁。
蒼山相與排，所謂小孤石。
蟠根萬仞淵，聳角百丈碧。
祠堂豁精嚴，行旅進粉澤。
或云婦女神，肸蠁頗有迹。
吾知定名意，似欲旌介特。
流俗失其真，傳聞莫開釋。
居人私其利，禍福妄損益。
競爲媢妒說，以誣聪明德。
先王秩山川，禮典有廟食。
奈何媚於竈，屈己忘正直。
吾欲爲小孤，作書解行客。
復恐不見從，嗟哉世多惑。
天地大逆旅，浮生遠行客。
大無萬里異，遠不百年役。
乘流惟其遇，得性從所適。
何必思舊鄉，而復名一宅。
此邦非吾土，此廬非我迹。
彼我苟巳齊，賓主不足擇。
終樹宿所好，及閒易爲力。
芳草十餘品，往往手自植。
春風二月交，重疊庭下碧。
欣欣生意好，一一見顔色。
對之默終日，澹若無情極。
四時背人馳，壮士每歎息。
憂來忽無方，外物不可釋。
中和一相伐，頭髪先爲白。
萱乎爾能忘，於我獨有德。
天狼東南鳴，雨矢西北集。
覆載豈不容，縳虎宜在急。
詩書擢将帥，高枕付城邑。
權變非武臣，恩威在呼吸。
壮夫氣已激，義士感成泣。
籍籍名四喧，蕭蕭髪競立。
行旂亂鷹集，已有邊風入。
遙知謁明光，介胄但長揖。
秋成雨更綠，高下共萋萋。
浮烟晚自起，歸鳥暝爭棲。
山谷入幽想，茅茨多舊蹊。
日涉遂成趣，身將麋鹿齊。
徂暑亦已煩，清旦尚餘爽。
薰風應候至，芳物與春往。
庭樹交浮陰，山禽轉清響。
空堂更幽寂，初日正蒼莽。
時節無所感，忘言以爲賞。
疏雨洗明月，清風生晚涼。
動搖星辰影，泛澹河漢光。
螢變覺草腐，蟲吟知境荒。
端憂易遠感，不眠疑夜長。
就列貴陳力，立功尚成名。
兩君雖異時，令望相提衡。
治獄多陰德，不戰屈人兵。
去思獨至今，奉祀見遺氓。
文武百世師，将相一時榮。
念我誰與歸，愴然悲九京。
蓬蒿道旁冡，云是晋時賢。
名聲與陵谷，共盡一千年。
惟昔縱達觀，死生同蜕蟬。
安知泉下魄，非復甕間眠。
水國雖暑濕，亦惡春令早。
雨暘恒不時，過燠未爲好。
凌威集驕陽，瘴疹一以埽。
宿麥根復濡，豐年不煩禱。
堪輿氣清真，生物同壽考。
大哉造化力，排斡正穹昊。
能令四時順，少失安足道。
君胡乃嗟嘆，哀彼花與草。
方今王正始，節物自未老。
繁華雖云遲，秀實終自保。
可以寛君愛，毋爲色枯槁。
淒風起幽朔，白日晦光色。
仰視浮雲高，蒼茫天容碧。
林林愯羣木，栗栗抱寒魄。
今朝識天意，欲見松與柏。
日出桑柘巔，鶴鳴風景和。
縱心適田野，顧覺春意多。
欣欣林間叟，負薪行且歌。
此中有真樂，富貴如余何。
春陽漏潛筦，凛氣留深殿。
金莖向飛露，碧瓦仍鋪練。
寒光寂寞迴，暖色依微變。
壺中異風景，會待花如霰。
荒居人迹絕，但覺歲月頹。
北風不我欺，吹雪天上來。
入戶時繽紛，當軒肆徘徊。
有情知相親，高臥未足哀。
他日門晝關，今旦門早開。
開門將誰爲，南山玉崔嵬。
天寒雲長浮，雪急風更厲。
行子歸何時，遠遊感人思。
脊令顧儔下，鴻雁順時逝。
原隰無安居，稻梁無深志。
誰令歲月晚，坐使羽毛瘁。
江湖可遣憂，引領正相遲。
日入更灑埽，翛然庭檻空。
酒杯落明月，白羽來清風。
佳興自不淺，幽人無與同。
徘徊卧林下，重露霑蘭叢。
秋霖恣淫溢，后土無時乾。
忽驚浮雲盡，更覺天宇寛。
涼月如白璧，飛來青冥端。
衆星稍滅没，驚鵲自盤桓。
興發思遠遊，惜無凌風翰。
聊尋故人家，呼酒澆肺肝。
適與二三子，四座俱解鞍。
意合心同賞，百觴不辭難。
玩古騐漢魏，舞姝試邯鄲。
詼諧雜謡語，大笑傾衣冠。
足爲一時樂，未悟清夜闌。
毎至絕倒處，恨君不獲觀。
明發得新詩，照人瑩琅玕。
又知共兹翫，正若相從歡。
君本青雲人，淹留尚郎官。
曠懷不自屑，遇景宴且般。
古來悲秋士，局促宋與潘。
相望如轅駒，豈足爲君歎。
執熱不可濯，昏昏倦衣巾。
涼月如有情，萬里來慰人。
浮雲卷層虚，六合隨清新。
河漢涵光輝，城郭息埃塵。
兹時一可畏，與子聊相親。
逍遙夜未央，更益情性真。
夜長愁無端，歲晚易多感。
徘徊中庭步，相與肆遐覽。
繁霜冷次骨，皎月清照膽。
幽意暫欲飛，秀色若可攬。
明夕雖復來，素華已應減。
念兹徑使醉，無使我心慘。
兵行何怱忽，百里不一息。
南征有期會，相觀各努力。
三年戍西荒，蟣虱生金革。
歸來席未煖，羽檄何奔迫。
行行當逾嶺，五月逼炎赫。
尚有筋骨存，所虞生死隔。
山林如惔焚，溪水沸湍激。
自古皆有言，一夫萬人敵。
蝮蛇長相逐，虎豹不可格。
主将貪功名，謀臣貴恩澤。
奈何輕人命，棄置曾不惜。
探湯入其中，未半死已積。
蒼生亦齊民，不必皆盗賊。
賢主尚扇暍，仲春猶掩骼。
一身不自愛，所懼失爲國。
堯舜有舊書，廟堂爲法則。
驚風走枯蓬，百里不暫息。
密雲乘飛雨，前山坐成隔。
蓬老初無根，豈辭遠爲客。
山高雖可望，路遠當不識。
去留類如此，覽物意寧極。
鞍馬未動間，會合彌可惜。
緩歌送清觴，更醉日将夕。
天寒起常晏，日出扉未啟。
深巷聞傳呼，兒童怪旌棨。
知是漢中守，訪舊來至此。
適我平生懷，趨迎願少止。
結交許忘年，並坐每抗禮。
語罷當遠行，眷然色不喜。
君惟二千石，我徒一男子。
貧賤宜輕肥，反如不能已。
善化遲期月，壮心隘萬里。
側聞報政速，永觀凌風起。
寧復悲東山，滔滔歷年祀。
吾聞江陵橘，乃比千戶侯。
歲獻天子旁，取爲廟堂羞。
問其何能爾，無脛而遠遊。
橘也不自言，請君以臆酬。
憑生覆載中，頗亦萬木儔。
通爲騷人頌，謬得禹貢收。
託身聖賢間，自覺名譽浮。
苞苴賴攜挈，富貴常見求。
明珠無先容，按劍或暗投。
而我適衆口，鑠金不予憂。
物生有通塞，不必在中州。
何用懷苦辛，但爲時所仇。
簿書易短景，燈火宜清夜。
過從喜吾子，尊酒迨我暇。
歡來中扃豁，興盡外物借。
錯落盤上棋，白黑互陵跨。
決機競神速，取勝頗雄覇。
惜我壮士氣，局此萬里駕。
時乎無由試，寓目亦悲咜。
天地一枰土，古今萬物化。
願無辨其間，痛飲但來舍。
碌碌無用智，玩此方罫間。
君乘百戰餘，勝氣不可攀。
拙速亦天幸，出奇犯險艱。
數俘効軍實，斥境除邊關。
捧觴跪進養，座客歡解顔。
安得百壺酒，使君酩酊還。
出門道路多，縱横不可測。
我今欲遠行，須問曾行客。
徐徐逢路人，借問青松側。
客曰今何往，答之遊京國。
客乃指要路，而言行有益。
古路雖大道，不如今路直。
但行今人路，猶如假羽翼。
彼客别我去，獨自躊躇立。
爲見今古路，信乃無差忒。
今路足輪蹄，古路多荆棘。
欲行今人路，恐背古人迹。
欲行古人路，今人笑迂僻。
又擬不出門，奈何饑寒逼。
哀哀此時路，悠悠蒼天色。
不避今人嫌，路須行古陌。
古陌雖然遠，且保無蹶失。
勉哉自勉哉，前去難云適。
不獲見楊朱，萬古凝愁魄。
宿雨墜高葉，薄雲麗朝陽。
園林澹澹秋，庭戶蕭蕭凉。
水淺魚怫鬱，荷深鷺低昂。
幽懷欣自得，佳賞契所望。
忽恐羣動作，深林沸蜩螗。
落日蔽崑崙，微風起閶闔。
蟲聲語悽惻，樹影翻離合。
蚤露結明珠，圓蟾瑩塵匣。
浩歌始自放，喟此區中狹。
憑高仍一望，北固何崔嵬。
地形東吳越，江險通卭崍。
英雄既已矣，壮觀空在哉。
寂寥寒潮上，孤帆當檻來。
謝公樂山水，不以官爵間。
天機有所賦，世俗從爾訕。
上躡巉巖峰，下弄清冷澗。
吾生慕如此，敢避刺疏慢。
寧爲途中龜，勿作蒿下鷃。
人生誰不如，妄爲世所束。
興來當自往，興盡斯自復。
大雪暗溪路，新晴月微燭。
去非之子慕，返豈斯人辱。
優游便所適，偃蹇媚幽獨。
耳聞梅聖俞，及此将十載。
洛下聚英豪，文華富如海。
聲名動冠劍，久合參朝寀。
何意幕中客，新違江上宰。
材高雖用晚，大器終有在。
三公識者多，薦拔可立待。
棲棲九衢裏，塵土增厭殆。
相逢恨知晚，乍似去貧餒。
鄰居幸見過，沃此胸礧磈。
重岡抱城起，清川带野回。
舊都遷陵谷，遺寺空池臺。
脩竹入晻靄，荒溪轉崔嵬。
鳴禽畏人起，故老驚客來。
置酒感興廢，浩歌寄歡哀。
伊昔游此人，于今安在哉。
谷深春先覺，地爽景後頽。
造適假一笑，願君盡餘杯。
飛飛楊白花，随風渡江水。
江水來不極，楊花去無已。
鴉啼淺深樹，雪落千萬里。
春風傷人心，綿綿復如此。
清池明夕景，高樹含凉風。
巴猿戯前檻，越鳥安深籠。
悲吟激清漲，文繡揮蒙茸。
弱喪不自非，全生或爲容。
曠然感真樂，達哉濠梁翁。
雨餘暑氣滅，日出浮雲開。
高樓極遠目，百里無纖埃。
山形西北騖，江勢東南來。
舊都尚能記，壯觀多可哀。
微風激清嘯，浩霧侵寒杯。
亦知非吾土，聊復樂徘徊。
微風起閶闔，秋意日已滋。
陰蟲羣悲鳴，草木同變衰。
天道雖茫昧，平分爲四時。
功名自當去，搖落獨何悲。
魏牟貴公子，沉没功名間。
一浮江湖水，惨戚頽朱顔。
魯連揖萬乘，蹈海如忘還。
棄世脱敝屣，風流安可攀。
耿耿河漢輝，中夜西南流。
牛女永相望，婉孌悲素秋。
安知乘槎翁，徑出海外遊。
天路或幽險，神仙非所求。
大風起豊沛，海水羣飛揚。
逐鹿未有歸，飛熊猶道旁。
一見契千載，立談開八荒。
蛟龍不可羈，鴻鵠得新翔。
昔爲黄石師，智策無與雙。
晚蹈赤松賞，功名忽如忘。
由來神仙流，理與天地長。
陵谷自有遷，若人豈復亡。
我行覧遺蹟，城邑空蒼蒼。
感古追遠遊，白雲杳無鄉。
陳平智有餘，周勃勇無敵。
兩人相提衡，終復漢社稷。
梁公柱石姿，獨立謝羣力。
匡居多直言，薦士有深畫。
既扶将頽運，復起未然策。
事業兼二子，浩然雪霜白。
偏材戒獨往，特達見令德。
誰謂十世遠，風義猶不隔。
末孫何支離，畎畝有餓色。
明詔問樂鄉，布衣列士籍。
名垂天壤間，氣使懦夫激。
聞君商聲歌，更若出金石。
君居御街西，我居御街東。
如何百步間，十日不相從。
君非園中植，落落千丈松。
我亦湖海人，庶幾孤飛鴻。
俱遊人世間，俛仰豈不同。
蕭蕭髪向白，哀哀嗟轉蓬。
仕固不期達，貧亦不諱窮。
行當一麾去，幸識攖寧翁。
林深池亦淺，日出光晚及。
粲粲花尚含，漙漙露猶浥。
良魚潛復躍，幽鳥翔又集。
物情怳如慕，心賞浩難戢。
誰能贈遠人，采采空佇立。
百尺井底泉，激輪乍飛流。
潺湲入庭戶，宛轉如奔虬。
主人三署郎，持節西南州。
棄之臥故里，富貴安足留。
郤埽長閉門，贏餘非所求。
客來坐林下，樽酒相獻酬。
未嘗語朝市，餘事良悠悠。
乃知獨往意，不必山林幽。
衣冠多雋才，繼踵公與侯。
誰能懸其車，五十未白頭。
嗟嗟賢大夫，此風可鎮浮。
爲問三輔間，何如馬少遊。
杖履不能遠，逍遙池上林。
微風起衆響，炎日隔繁陰。
斐亹激流泉，間關語鳴禽。
放懷在離人，寄賞欣會心。
既謝朝市喧，亦忘山谷深。
雖知非吾室，猶以開煩襟。
凉風響高樹，清露墜明河。
誰謂夏夜短，已覺秋氣多。
豔膚麗華燭，皓齒揚清歌。
臨觴不作意，奈此粲者何。
秋來手種竹，憔悴不成林。
復此雪霜晚，空驚孤直心。
如何沾瑞露，似欲慰窮陰。
珠華粲将墜，玉色潤還深。
含春乍荏苒，戴日尚蕭森。
玄澤非人力，樵蘇無見侵。
賤子本不學，大賢宜見疏。
奈何手賜教，反謂詩起予。
高義終炯然，內慚良闕如。
得非魯仲尼，不廢狂接輿。
羈旅習荆楚，荒唐存簡書。
敢驚和者稀，長恐歳已徂。
雲漢回天章，圖書秘石渠。
瓊瑤落咳唾，寒暑随吹嘘。
百年渭陽悲，萬古秦風餘。
嗟我送舅氏，終焉非路車。
犬豕蒙虎革，氣能懾羣雌。
衆人見之美，蘇生見之嗤。
褐客懷寶玉，精神暗塵緇。
他人望而唾，蘇生望而知。
知之竟何補，位下容貌卑。
雷同世方尚，獨異誠難施。
嗟子豈不謬，拳拳心不移。
拜我呼我兄，問我謂我師。
奔蜂負藿蠋，誰道當其宜。
憫子空慕古，且爲世人非。
古人亦如此，如此名已垂。
但當勵行習，慰我千里思。
雪後原野曠，春生風氣和。
藹藹林表色，輝輝池上波。
形閒境逾静，望遠意更多。
年華適可玩，不醉将謂何。
君雖委計吏，官似宣尼公。
貧賤更何恨，優游聊與同。
忘懷鴟夷酒，乘興松江風。
此亦隱柱下，何用臥隆中。
徘徊帝城裏，獨詠有所思。
故人昔别此，秋風今若兹。
流水去不已，新鴈來有期。
寄聲可相及，一見慰天涯。
天道去人遠，好惡常若違。
始耕苦炎旱，既穫雨過時。
憔悴兩無補，饑寒方自兹。
素飽猶可恃，眷言采其薇。
三年不相見，相見當何時。
曩别不謂久，後期庸可知。
周南滯留地，宿昔太史悲。
春草愁山中，王孫髪垂絲。
懷寶常若迷，獻玉常若疑。
聞君已屢薦，終歳獨差池。
得鹿在詭遇，亡羊實多岐。
著書成自樂，回首空相思。
雙鴻俱異鄉，來集清川流。
鳴聲偶邂逅，形影共沉浮。
一以風波去，一以罦網留。
去留雖殊趣，失侣自懷愁。
五里一斂翼，十里一回頭。
有情同覆載，誰免顧朋儔。
南國江海闊，豐年稻梁優。
力弱霜霰繁，無因攜汝遊。
碧沼含白水，動搖明鏡光。
浮沉見魚樂，舒卷聞荷香。
賞翫兹有適，紛囂因以忘。
多君江湖意，不復疑坳堂。
冉冉東南美，託根郡在兹。
鳯凰不可待，歳月方屢移。
非復山林意，空餘霜霰姿。
清風有時至，獨與幽人期。
采芳未盈手，積潤不滿尋。
游魚亦何樂，幽客同此心。
安排在所寓，相與忘浮沉。
濟理趣自足，孰知慕高深。
鵬翻蕩滄海，龍起焚山林。
體妨反多累，豈若終蹄涔。
鴻鵠懷遠心，不畏霜露寒。
鷄鶩守樊籠，朝遊暮來還。
人生感意氣，朋友死一言。
况分社稷憂，復在君臣間。
楊侯一麾守，萬里蒼梧山。
瘴海不可游，衆人昔云難。
升車獨慷慨，即路無險艱。
乃知抱忠信，可以居夷蠻。
昔賢尚功名，天子憂南蕃。
報國恩汲汲，勿令歳月遷。
莫埽林下花，花存春尚在。
一随南風散，飄忽不可待。
四時相乘凌，萬物随變改。
不如玩三秀，忘年蹈雲海。
飛鳥知深林，潛魚樂淵濬。
升沉久相笑，出處各自殉。
漆雕不願仕，孟子恥獨進。
軒冕世所榮，吾斯未能信。
辟雍焕文章，王國聚英俊。
及門足自喜，內省愧多吝。
且将事畎畝，亦以樂堯舜。
悠悠謝知音，當識斯言訒。
宛馬來東道，燕鴻起南飛。
適時必有遇，去遠不獨迷。
左攬繁弱絃，右拂青萍輝。
笑作千里别，出門亦依依。
人生何新故，行道情有違。
勉率歌清風，以慰君永懷。
元龍湖海士，固有湖海氣。
自臥百尺樓，羣兒仆諸地。
大賢資遠到，高節邁一世。
四野爲戶庭，九河乃衣带。
靈機有時屈，英識豈獨閉。
蛟龍随波游，恥與魚鼈計。
撃劍歌商聲，捐書謝俗議。
功名留當年，異代見君意。
一月三過公，此非兒女情。
詩人感伐木，相鳥猶嚶鳴。
尚友百世近，結交千里輕。
矧惟生並時，况復居同城。
攜手未宜少，興發從公行。
開口露肝膽，觧衿頓塵纓。
心親愛自至，外物都忘形。
赤日留中天，火雲正崢嶸。
頗復哀老子，安眠枕羣經。
往昔佩觽日，童蒙幸相求。
中間萬里别，倐忽二十秋。
人事固契闊，歳華易如流。
聞君尚黄綬，失意成白頭。
奄速不可期，升沉亦難謀。
寧知及門晚，忽辱從政優。
感舊勞心腸，相從恨淹留。
寄聲不盡意，何以紓離憂。
幽人吉素履，佳瑞應精誠。
蕭蕭衡門下，珍木爲之榮。
連理出高幹，交陰庇前庭。
顧恐俗未知，天方表其閎。
太邱往千歳，慈孝復騰聲。
誰言報施遠，有若晝夜明。
世悲上留田，吾慕董生行。
作詩寄南州，且以慰父兄。
雪銷吐膏潤，日出春意歸。
藹藹多時趣，融融含夕暉。
徘徊終林下，彷彿田野期。
天歡頗不減，吏隱亦庶幾。
歳宴竟何事，濁酒但當揮。
商飊零枯林，疏雨堕中夕。
覧物愴已驚，懷人渺難得。
明發聆逸唱，願言慰幽寂。
胡爲抱紆鬱，更使動悽惻。
蜚鴻識來賓，鷹隼知所撃。
物微有逢辰，子北獨失職。
高天終難間，淺俗每忌直。
浮沈豈非智，器遠固難識。
騏驥能千里，不能走鼠穴。
猛虎拘穽中，不如狗善齧。
周生學干祿，强進屢顛蹶。
時不用周生，周生亦不屑。
行年過五十，頗就知命說。
未嘗畜妻子，名利敢貪竊。
所憂道未能，欲辨孔與桀。
人知如此鮮，况不厭藜蕨。
與我始相見，便覺抱高節。
人皆用其巧，子獨趨所拙。
春秋舉逸民，蔽善尚貶絕。
誰期大夫賢，薦使在班列。
翻翻竹梢葉，習習蘋末風。
水氣稍澄澈，雲陰反蒙籠。
解襟面虛曠，幽興欲飛冲。
得意恥獨善，慨然環堵中。
河水東赴海，還從天上回。
寧知今日波，還復前時來。
岸柳亦已荑，原田正莓莓。
念我平生歡，悵然使心哀。
歳華一何速，春物俱已老。
綠柳低映墻，臯蘭生滿道。
郊居止幽曠，野色慰懷抱。
入鳥不亂羣，閉門但郤埽。
平生佯狂性，更覺高臥好。
不及古之人，吾誰玩芳草。
停停何山雲，靄靄在我廬。
濃光賁草木，潤氣下琴書。
望望若可親，久之翳寒虛。
坐恐猋風來，東西隨所如。
我道與世異，里閭相見疏。
嗟雲亦何事，低徊能慕予。
諒以無心故，形影暫相於。
神仙不可學，淺俗如醯雞。
逍遙二三叟，乃獨秦遺黎。
避地思遠適，名山得幽棲。
深巖紫芝秀，歸路桃花迷。
稍遠人世隔，遂忘陵谷移。
至今山中人，往往猶見之。
吾聞秦皇帝，甚慕真人爲。
駕石窺蓬萊，載車象雲蜺。
沙丘往不返，四海忽若遺。
安知全真子，近在西山垂。
一千二百年，修身未嘗衰。
古稱山澤臞，非復萬乘期。
觀君此圖意，有以和天倪。
避世金馬門，歇直承明廬。
月贏一囊粟，調笑騶侏儒。
忽憶東南行，秋風熟鱸魚。
聞君已先我，扁舟向江湖。
銅章垂腰問，賜履雙飛鳧。
千室豈不憂，弦歌自爲娛。
古稱有人民，無事專讀書。
自顧都城游，刺促轅間駒。
六朝若流川，覽古半有無。
山中折瑤華，千里懷離居。
世道喪純粹，徼名掠其美。
悲哉山林客，過半朝市死。
夸誕一相習，澆浮益紛起。
古風日飄泊，末路空頽靡。
堯舜安得逢，巢由亦已矣。
我歌竟誰和，惆悵同心子。
鱣鱘不容池，鴻鵠常畏網。
全真貴遠到，先覺每獨往。
綺皓遺泰憂，季鷹樂吴壤。
知幾効來世，前識妙難賞。
勿謂鳥獸羣，高山適予仰。
伊尹樂堯舜，伯夷傲姬周。
顔生一簞瓢，陋巷亦自休。
豈不困寂寞，時俗非所謀。
脱身灑泥滓，緬與前人游。
嗟哉波上鳧，徒爲信沈浮。
鴻鵠假長風，不能占渠溝。
晞羽扶桑阿，刷翼滄海流。
世途既超邈，矰繳何足愁。
所以狂接輿，肆歌悟東丘。
觸時懷慷慨，視世悲蜉蝣。
哲人有先覺，達者無近憂。
綺皓吾所師，緒言起長謳。
尚容恥玩世，畏景希就陰。
一麾諧微願，千里非遐心。
平生志江海，寤寐在山林。
及此吏如隱，始知古猶今。
鷾鴯避落實，蜎蠉安蹄涔。
但恐得已多，尚非力可任。
諸公蓬萊秀，夙昔交契深。
擊柝聲相聞，照鄰光四臨。
清濁涇以渭，離合商與參。
願言三秋思，毋閟金玉音。
張翁垂白鬚，扶病過我廬。
向無俗客至，適慰幽人居。
酌此瓢中泉，振兹架上書。
雖無德與汝，會有歌起予。
欲識消長情，願君講盈虚。
四牡懷靡及，侵旦肅征騑。
凝霜被野草，四顧人迹稀。
水流日邊去，鴈向江南飛。
我行亦已久，羸馬聲正悲。
覽物歲華逝，撫事壯心違。
豈伊越鄉感，乃復淚沾衣。
荒山逢故轍，自上重岡立。
君車不可望，君手何由執。
旅思隨日遠，徂年背人急。
舞劍中夜興，應知憂感集。
仙翁棄妻子，往爲壺中客。
玉棺竟未掩，人世已成昔。
白雲無回期，三徑滅餘迹。
猶傳有青鳥，往往寄消息。
流光無停期，二十忽復五。
古昔如我人，功烈難遽數。
上天終無私，日月不少駐。
三皇與五帝，回首焉得顧。
新年獨何爲，擾擾趁俗務。
壯羞兒女態，浩歎覺已屢。
巍巍九重闕，象魏懸法度。
木鐸非仲尼，布衣欲何預。
滄溟百萬里，乘桴意決去。
顧世聊徘徊，非爲取材誤。
東風發幽滯，花彩映草樹。
爛醉苟自娱，終焉背時譽。
誅茅作吾廬，種樹滿百株。
偃仰可卒歲，優游問誰如。
墨翟不暖席，仲尼無安居。
良知聖賢貴，逝與功名疏。
清泉可深鑿，惡草須早除。
適意田野間，誰能歎歸歟。
愛此名字佳，攜之不憚遠。
豈惟江淮闊，兼恐歲月晚。
手植中庭地，分破紫蘭畹。
綠葉紛映階，紅芳爛盈眼。
輝輝丹穴禽，矯矯翅翎展。
卑飛何在此，寂寞難自顯。
按圖感形似，覽物意繾綣。
三復接輿歌，悲風動湘沔。
三月一得書，始知去君遠。
開緘見無恙，豁達百慮展。
秋風催時節，搖落歲向晚。
遲遲行旅外，色瘁足更趼。
邊封鳴狐狸，牙爪貴鷹犬。
儒者非所須，棄置自未免。
上書報聞罷，試吏何繾綣。
雖無小官羞，頗貴有道卷。
洛陽雄王都，主簿亦極選。
折腰得免否，局促時態淺。
涼風郤炎暑，飛雨除氛埃。
旅行得興會，珍館爲我開。
主人平生舊，上客自遠來。
何異東序賢，共此中山杯。
留連恨落日，披寫仍高臺。
山川愴興廢，歌舞寄歡哀。
徐方多賢牧，天祿繼英才。
遊子悲故鄉，爲君更徘徊。
新秋意無聊，多病時畏晚。
出門塵埃隔，扶杖行步蹇。
雖聞一城居，邈有千里遠。
風雨思雞鳴，幽懷固繾綣。
食貧非余病，學道與時反。
悲歌空相望，不復能裹飯。
自我游毗陵，五年今于兹。
未嘗不閔雨，未嘗不苦饑。
成湯周宣世，豈復能過斯。
上無桑林禱，下無雲漢詩。
赤子餓溝渠，良田生蒺藜。
聽于閭里間，愁毒不可爲。
思得一賢人，救其渇與饑。
上天似悔禍，子乃今來尸。
愛民在恭儉，自可爲吏師。
但恐百里小，膏澤難盡施。
子本湘鄉君，湘人望子來。
下難兄弟别，上顧墳墓違。
將母以諗君，上書再三辭。
朝廷欣然許，多士咸謂宜。
爲政推此心，可令孝者慈。
吾聞屠牛刀，不貴于割雞。
思君苦道遠，莞爾寄此詞。
朝廷貴儒術，子以文學顯。
郡國重民社，子由政事選。
榮名信難兼，衆望固不淺。
古人定何如，壯志獨能勉。
由來跬步益，必有千里遠。
去去聆絃歌，吾當謝言偃。
霜薄氣早寒，木落景已變。
佳晨事厭勝，習俗推往彦。
憂來初無方，興盡復自遣。
所遇無故物，登臨殊非願。
感豫常出異，禦宼哀壺丘。
好大固累已，巢父笑許由。
東海有意怠，飛飛何所求。
縱軀天地間，細故紛悠悠。
願言不死鄉，可與賢達游。
結廬玩蓬藿，反畏人足聞。
杖藜有時去，入獸不亂羣。
疏雨洗徂暑，夕陽澹微曛。
俛仰多物態，逍遙遣塵紛。
興適將何述，寄心孤飛雲。
味薄時共笑，野人猶相高。
春田有餘暇，饋我杞與蒿。
酌酒謝其意，採之亦誠勞。
城中多好事，過半稱賢豪。
杯肴具五鼎，珠玉輕一毫。
將之獻門下，皆有千金褒。
何故背此計，而反從吾曹。
淡泊徒自樂，膏薌未能叨。
信知老農美，頗欲耕東臯。
因閒有餘力，從爾觀芟薅。
春餘百芳歇，喬木有輕陰。
客子成春服，商絃應鳴琴。
獨行迕世俗，長往期山林。
庭竹風正駛，池波雨已深。
臨流窺躍魚，倚杖聆遷禽。
順時寄俯仰，適興契飛沈。
試謝及門客，未慚招隱吟。
太湖三萬頃，澄澈浮寒穹。
明月不可取，孤帆安所窮。
俯弔滄浪人，緬懷鴟夷翁。
古今共灰滅，得失如夢中。
詩興觸物遠，禪心隨念空。
猶多碧雲句，寄信東南風。
日出江氣暖，步行村落間。
偶逢蒼筤息，若在山中閒。
綠篠既蒙密，清波自回環。
初疑人迹絕，久有笑語諠。
脱足涉澗水，隔林叩柴關。
主人疏世事，相見亦歡然。
稍覺耳目曠，久之遂忘還。
歸來詫舟子，適過武陵源。
結茅更何好，列柏自成林。
素履宜獨往，幽人欣宿心。
炎輝翳羽蓋，清吹和瑤琴。
稍與事物遠，忽如丘壑深。
良無山水趣，安得契知音。
時雨破膏壤，荷鋤回城陰。
疾耕意不足，覆隴力可任。
里巷多父兄，往來迹相尋。
見我山野服，欣然用盡簪。
勸我勿滅裂，哀我識浮沈。
雖微生平故，頗用愧其心。
採芝商於嶺，食薇首陽岑。
念我非其人，豈敢慕山林。
聊以資素飽，身世實崎嶔。
丈人不我厭，荷蓧時見臨。
種蔬南岡下，地薄旱亦久。
抱甕出復入，拮据病两手。
輟耕起長歎，四海萬億畝。
過亢今若兹，我誰與餬口。
縣官祈雨澤，四望已並走。
巫女歌且舞，土龍矯其首。
上天何寥寥，百請未一偶。
霖雨待爾輩，古人亦可醜。
咄嗟雲漢詩，萬古竟何有。
天地何不仁，百姓爲芻狗。
勞生惜流陰，徂歲逼窮律。
燦燦黄菊花，離離紫茱實。
芳香不可再，採掇自有術。
零落勢足悲，盛時亦未失。
登高散百慮，驅馬恣所出。
或云避陽九，可以納元吉。
嘉願誰間然，且當醉終日。
鑿井勿憚深，汲繩欲令長。
鑿深源不竭，汲遠氣自涼。
豈如潢汙水，汩汩道路旁。
雖復不遠求，飲之劇燖湯。
虚煩生四支，淟涊不自强。
野語合爲國，願君著巖廊。
唐殿弛棟梁，空庭長荆棘。
坳堂客水腥，壞碣苔蘚積。
經營東晋始，遠近千歲逼。
興廢紛可悲，徘徊意不懌。
尚餘土木巧，未露斤斧迹。
使鬼固已勞，斯民忍終役。
悠悠競頽波，擾擾非一國。
臺城更荒唐，萬古共悽惻。
滄江浸長空，天使限南北。
繁陰屬暮歲，波浪無時息。
烈風何轟豗，深木騰霹靂。
遠吹湖中白，來蔽江南碧。
巉巖千峰玉，變化不可測。
恐是時向晚，鬼神任胸臆。
燭龍銜長耀，來集崑嶺側。
又疑吳王兵，如荼壓上國。
勇氣吞中原，晶光洞江北。
久望生悸慄，嗟我問津客。
横流豈難制，路險未可得。
吾道固當然，滔滔欲誰易。
伏波喜功名，南伐終不返。
死餘薏苡謗，生恨鷦鳥晚。
干戈非一方，智勇易謀顯。
富貴誰不然，枯榮子何反。
冥冥炎州隔，杳杳天道遠。
荆楚猶古風，招魂動哀挽。
從人除憂謗，不得志者罕。
叢石浮水中，峻隄缺復連。
往往爲深潭，波流自回環。
秋山未搖落，碧樹皆參天。
仰觀積水痕，仍在高樹巔。
里人半巢居，出入隨烏鳶。
令尹亦菜色，市樓寂無烟。
皇天不純命，百姓何震愆。
苦云耕織廢，租税尚未蠲。
赤子向漂蕩，所存皆偶然。
雖知負官輸，未忍更棄捐。
奈何唐堯世，復見昏墊年。
何以救汝饑，朝廷急憂邊。
今日寒頗甚，淮南似京土。
江風既落木，山雪亦带雨。
幽居自無聊，病卧亦寡侣。
壯心顧牢落，出門孔多阻。
古人戯梟盧，志氣本尚武。
勝來在快意，百萬不足數。
恨無酒如澠，杯盂空屢舉。
開顔强隱几，豈必歎貧窶。
暫會復遠别，惆悵終無極。
人生非神仙，豈有頭不白。
維舟相邀宿，淮水風浪黑。
輾轉不復眠，四聽人盡息。
丈夫非懷安，少壯宜努力。
況子行多歡，自怪情不懌。
誰言冬宵永，達旦才頃刻。
雞鳴日光出，握手各南北。
仰謝雲中鴈，羣飛接羽翼。
何以紓我懷，作詩寄相憶。
人生如浮雲，聚散苦不定。
向來詩酒歡，雖唱誰與應。
蟋蟀鳴在戶，玉衡逼冬孟。
悠悠千里思，寂寂中夜静。
豈曰無他人，不如我同姓。
吁嗟繋名利，有若置機阱。
窘然塵埃中，恥無六翮勁。
訪戴舟已慚，攀嵇駕難命。
臨觴置不飲，引領起獨詠。
莽莽天地昏，誰知我心怲。
攜手常苦難，傾蓋不易得。
今宵四面坐，明日異鄉客。
秋風楚懷悲，出處各努力。
鳯凰起北海，少留南嶽巔。
梧桐有餘音，烏鵲相回旋。
耳聞和聲樂，目怪文采鮮。
雖知非儔匹，慕用亦欣然。
祥飇卷層雲，迅羽凌九天。
卑飛忽如縶，絕迹不可攀。
徘徊故林下，歎息高風前。
願及夔作韶，率舞如舜年。
聞君異鄉客，歲暮江淮間。
山雪夜多興，桂枝春可攀。
南風玩啙窳，浮俗矜游閒。
安所彈長鋏，何當問刀環。
天倫眉最白，子舍衣仍斑。
勿學髠接輿，佯狂因不還。
朝暉散浮陰，天氣清且佳。
春城足行樂，況此公侯家。
珍館深窈窕，茂林揚芬葩。
幽禽囀新聲，宿草含芳芽。
覽物曲池平，置酒白日斜。
因歌雍門詩，四座皆歎嗟。
平生布衣願，不過東陵瓜。
致求多嬴餘，竟是迷紛華。
一醉稱日富，此風獨可嘉。
安能拘浮俗，局若井底蛙。
客有章與何，高冠耀文緺。
方爲二千石，會促别且賒。
他日還相思，當在天一涯。
歡極情難忘，願君盡流霞。
行尋殘雪遠，暖就梅陰坐。
悟彼寒氣消，識此春景破。
留僧迨日暮，聽鳥忘巾墮。
從此到芬芳，應須數來過。
兹心厭囂冗，幸與上清鄰。
上清何崔嵬，高静違飆塵。
珍林散玲瓏，寶氣浮氤氳。
綠華未及衰，絳蘂忽復新。
閒館賓列仙，秘殿朝衆真。
濃香無停期，豔彩驚幽人。
顧謝武陵子，四時長見春。
吏退簿書斂，日落風景涼。
偶無事物累，真得逍遙鄉。
疏花媚空園，脩竹蔭廣坐。
濁酒不難醉，磐石可徑卧。
何必凌江漢，乃能濯埃塵。
何必潛山林，乃能寄隱淪。
人多笑此言，此言未易笑。
非君契心賞，誰肯過蓬藋。
城下春池深，潛魚時復躍。
高臺可以望，暇日從爾樂。
散懷混飛沈，適意宜丘壑。
始悟濠梁翁，荒唐謝名爵。
煌煌南極星，粲粲北維斗。
稟齡瑞明時，運柄燮萬有。
降神非尋常，希世曾一偶。
積善如公家，于今見純佑。
安車告歸日，三府升平久。
萬石均祿秩，魯公拜前後。
茫茫周漢來，此事復聞否。
黄金鑄大印，綠絲綰長綬。
方爲累世滎，況多後來秀。
戲禽試强弩，勸客滿春酒。
賤子敢再拜，願公更眉壽。
浮雲初無心，已南復更北。
蕭蕭清風急，忽忽白日匿。
時逝物稍變，感集意鮮適。
玄蟬號庭樹，蟋蟀吟四壁。
自古共此悲，豈伊越鄉客。
南方信卑濕，風雨無時節。
春風仍晚寒，陽和恐中絕。
蛟龍乘江湖，雲霧欺日月。
驅除懷熏風，悒悒生內熱。
七月鳴在野，八月鳴在宇。
九月登我堂，十月入床下。
滔滔歲方晏，促促聲亦苦。
悲秋不悲己，終夜如獨語。
時俗有新聲，誰能一聽汝。
窮通蓋有命，富貴不能早。
君侯希世珍，三十未爲老。
棲遲升斗祿，奔走周秦道。
及親固爲榮，捧檄豈辭小。
北風正凝霜，千里徑無草。
人生貴感激，豈以外物擾。
當爲昂藏駒，勿自使枯槁。
長嘯振林木，半空鸞鶴聲。
清風蘋末來，孤月海上生。
坐久物色改，如有神仙迎。
嬋娟巫峽女，秀色傾陽臺。
昔爲一片雲，飛入漢宫來。
明鏡徒自姸，幽蘭誰爲媒。
丹青固難恃，遠嫁委塵埃。
十步一反顧，百步一徘徊。
出門如萬里，淚下成霰摧。
左右相娛樂，絲竹聲正哀。
豈不强言笑，鬱鬱不可開。
黄河入東海，還從天上回。
嗟爾獨抱恨，一往擲蒿萊。
昭君信絕世，窈窕秘瑤臺。
歲華坐將晚，玉輦何當來。
一以畫爲賞，有如鴆爲媒。
含悲下紫殿，即路指黄埃。
光艷動左右，君心再徘徊。
白水不可變，孤芳從此摧。
盛時能幾何，千載獨餘哀。
至今青塚傍，積怨昏不開。
掖庭用色選，丹青以利回。
寄語閨中子，何憾處蒿萊。
松陰何婆娑，松蓋何偃蹇。
松香不堪折，松色無可選。
旦暮青松間，吟懷未嘗遠。
嚴霜百木死，高秀初欲展。
泠泠海風飄，輝輝甘露泫。
去矣混塵滓，懷哉邈林巘。
諒無刀斧憂，千載行可踐。
輦轂念山海，誰期共攀搴。
獨有風入聲，琴中尚悠衍。
張良韓孺子，夙昔志未伸。
授書黄石公，問禮倉海君。
契合見神助，濟時効經綸。
指揮轉雷電，顧盻定楚秦。
以伋三寸舌，抗兹百萬軍。
一爲帝王師，晚就赤松賓。
富貴心不屑，功名諒誰論。
出處何昭昭，賢哉古之人。
麟趾感素文，躍魚赴鳴琴。
殊類豈自識，至和動其心。
濟世有先覺，鑄人不鑄金。
刪詩在正始，好樂非好音。
萬生依陶冶，一氣諧飛沈。
賤子晚及門，獨學謬知今。
趨隅誦所志，踴躍不自任。
救渇而飲河，栖枝以巢林。
量微志復小，俛仰感高深。
平生實善交，厚薄等新故。
觧驂濟越石，調祿謂車御。
猶稱禮偪下，未免儉則固。
高風往既息，頽迹後方騖。
陳妾輕綺紈，賢士敝襦袴。
若人不重得，遺論今始布。
吾亦太史徒，執鞭所欣慕。
自昔周旦死，珍鳯閟空巒。
民斯未嘗見，猶取圖象觀。
況彼聖人沒，衆說紛無端。
能言拒楊墨，豈秪均遺鸞。
念我生苦後，讀書樂瓢簞。
潛精探遺文，倣象良云難。
猶如琢圭玉，考法求所安。
雖無繩與矩，我知不爲丸。
凝誠矢弗變，勢利非攸歡。
譬于寸木微，積久能巑岏。
有羽必懷聳，有聲必希彈。
方期沐清德，敢不振斯冠。
人生若浮雲，聚散不自知。
昔與子相逢，綵衣汝水湄。
兩家賀羊酒，道路生光輝。
變故一朝革，各在天一涯。
我病陳蔡間，固窮莫自持。
君爲周南居，流涕極所思。
日月忽已改，舊游不可追。
豈悟羣玉峰，攜手如素期。
感愴從中來，當歡反成悲。
求友聆嘉音，喟然見新詩。
廢學老將落，積憂志益衰。
俛仰諸公間，嘿嘿慚見嗤。
子我平生交，夙昔聆箴規。
相愛當見朂，勿同衆人爲。
憶在京輦居，相與巷南北。
幸非勢利合，同有春秋癖。
往來熟杖屨，假借通經籍。
誰謂數斯疏，要云諒且直。
别離淹日月，寤寐見顔色。
惠我以好音，欣然對真迹。
微官事如毛，徇俗頭欲白。
庸知尚可敎，願子更良食。
我醉闕門外，卧備東藩臣。
君從天上來，秀色落青雲。
留連三日語，多得所未聞。
僻陋不自知，喟予久離羣。
南風吹白沙，六月天晝昏。
送行不盡境，引望空復勤。
相識何必舊，白頭或如新。
有信當寄書，毋遺傾蓋人。
今旦風淒冷，始覺陰氣繁。
白日無光彩，未敢啓前軒。
卜居止容膝，他時用爲嘆。
及此殊覺勝，閉塞有餘温。
撥棄當世慮，縱觀上古言。
禹稷稱櫛風，孔顔樂閉門。
窮通或相背，勞逸足自論。
優游蓋卒歲，達者嘗有言。
車馬何赫奕，觀者更歎息。
冨貴歸故鄉，任州二千石。
賜金爲親壽，衣錦供子職。
里閈納華駟，公堂列嚴戟。
地兼百城會，衆有萬戶籍。
指撝吏奔走，宣布民悅懌。
丈夫雖非通，豈負稽古力。
懷章過故人，笑别見顔色。
吾徒若匏瓜，長繋慚不食。
贈君當何言，有信勉相憶。
蒼鷹懷風雲，六月不忘習。
寒蛟待雷雨，深水聊自蟄。
多君起江湖，力學如不及。
擇師視洙泗，履奥窺所立。
翰飛自兹遠，變化誰能縶。
孤劍屢感激，四方慎翔集。
公子誠愛客，相門許長揖。
結轡因北游，揮手謝朋執。
藏書就史氏，觀國榮天邑。
藉甚諸公間，青紫亦可拾。
寧復悲歸來，眷眷兒女泣。
蟲潦敗耕耘，西成絕人望。
鄉農籲天意，守闕書屢上。
憂民聖天子，擇吏賢宰相。
王畿蓋根本，歲賦在寛放。
曰君往行田，究彼荒稔狀。
一當薄其租，用以息民謗。
朝廷慎指使，推擇無與讓。
非君精明姿，曷以致忠諒。
憂公劇私爲，即夕治行仗。
懷悲念其弟，卜日不果葬。
乃知體純粹，世士難以尚。
德澤既敷宣，風謠還歷訪。
歸來悟明主，自致誰云妄。
魯人有林類，底春獨被裘。
沿畦拾遺穗，带索仍長謳。
知命忘其老，樂天固不憂。
既驚端木賜，復感東家丘。
夫翁何爲者，歲暮亦遠遊。
北風吹白髮，蕭颯田隴頭。
此意如昔賢，世人知爾不。
山林自微尚，軒冕非所營。
每及逍遙趣，欣然得吾生。
春塘漾綠水，珍樹啼黄鶯。
心遠忘外喧，境幽適人情。
垂釣如有求，而無得失驚。
臨局非期勝，聊爲白黑争。
得意物可遺，忘言賞逾精。
此理俗鮮悟，固當屬淵明。
秋物足悲咤，丘園良考槃。
翺翔攄結慮，徙倚縱遐觀。
爽氣使心厲，淒風令自單。
酸念無逕託，那使百憂寛。
鳥下見人寂，螿啼知露寒。
夕煙起城際，反照映林端。
佇立不能返，迷懷增屢歎。
三閭雖已死，郢人獨見思。
五月江水深，遶城碧邐迤。
輕舟爛龍鱗，利楫劇鳥飛。
簫鼓駭蛟龜，鷹隼亂旌旗。
争先愛中流，觀者被水湄。
漠漠懷沙魂，一去不可追。
千載萬歲後，兒女以爲嬉。
已矣國無人，終焉莫子知。
空庭衆囂息，風葉獨紛紛。
秋期此時改，感歎坐黄昏。
遠懷靈均子，著書爲平分。
念爾剛直心，吐茲清麗文。
上嘉唐虞世，下悼商周君。
能與日月争，不能卻浮雲。
浮雲蔽日月，歲暮奈憂勤。
精誠誰謂遠，恍惚若相聞。
不復池上遊，秋意忽已繁。
卧柳半死生，枯荷自翩翻。
憶昔載後車，逍遙臨中園。
觀魚有縱辨，運斤契忘言。
豈獨歲月晚，正傷離别魂。
人遐室空邇，幽興誰與論。
子真神仙吏，不識傷别離。
忽逢舊交歎，始悟人間悲。
歲月流水逝，富貴浮雲馳。
徘徊撫往事，感激吐新詩。
流水難以追，浮雲難以推。
百年半如此，萬事從可知。
且欲拂衣行，聊及鱸魚期。
君若變名姓，相逢復何時。
上嶺惟恐遲，下嶺懼顛覆。
一嶺但數里，思慮千盈腹。
不聞二大夫，致身未嘗辱。
輕舟何翩翩，斵冰浮清川。
問之亦奚樂，歲宴道且邅。
云我大梁客，游說萬乘前。
畫策不見收，故鄉復言旋。
薄祿及吾親，就官若歸田。
名實两有適，遠近誰間然。
憶昔都門别，爾來彌十年。
蒼蒼豫章質，更覺摩青天。
語舊或涕流，舉觴愧留連。
相從且未果，使我心勞悁。
君已頭髪白，猶著五綵衣。
出門我意失，贈别雙涕揮。
自古不澤祿，念公早旋歸。
天歡固爲樂，外物焉足希。
達矣老萊子，千年見餘輝。
吾衰不夢周，知我在春秋。
斯道宜未墜，夫公能見求。
相看頭可白，感别歲空遒。
念子期雞黍，母懷汗漫遊。
希聲未易合，皇華衆方笑。
與子東西人，相逢偶同調。
億年寄神觧，萬里在心照。
此間豈容言，吾得安蓬藋。
煌煌千金珠，舉世矜賞好。
安知緯蕭翁，棄置久高蹈。
盛論山水趣，局促恨未到。
江湖且相望，送子一長嘯。
朝日升屋梁，喧禽鳴樹巔。
東風不相期，自與春意旋。
振衣起前庭，天色綠窅然。
非煙颺微和，目極相綿綿。
行尋林間步，荑英已可攀。
萬物在陽舒，胡爲慘不歡。
幸有二三子，采芳玩華年。
不及古之人，幽懷聊復蠲。
幽鳥何所託，高棲衆林端。
風巢雛鷇危，露葉毛羽寒。
半夜吐明月，驚鳴遞囂讙。
迎光怪焚巢，顧影疑飛丸。
何爲貪擇木，通夕不自安。
乘高非爾謀，宜下易所觀。
不見丹穴鳯，深居全綵翰。
誰鑿八角井，不方亦不圓。
此地饒美水，此井獨苦泉。
泉甘常早竭，泉苦更永年。
浪得世上名，對之還慨然。
禀生本迂闊，習性益疏嬾。
遇境賸欲留，得人輒迷返。
先生老鄉曲，素髪頗樗散。
相遇年已忘，心親禮逾簡。
幸無富貴憂，時可青白眼。
驚呵左右人，邂逅以繾綣。
初隨朝陽出，忽報山雨晚。
天路良幽艱，歸途失平坦。
昔賢避言色，先覺如觀火。
作者有七人，清風緬遺我。
浮俗滋鈌鈌，羈人畏瑣瑣。
知言豈易值，卷迹恨莫果。
所願學孔子，無可無不可。
寡過知未能，同聲賴銘左。
聖神紹先古，述作備新書。
微生濫中秘，重賜等諸儒。
日月明天文，龜龍粲河圖。
精神駭耳目，黼藻賁泥塗。
發揮箧中藏，更得神宗初。
光華混新舊，筆墨肖錙銖。
幸生堯禹間，而見典與謨。
上爲四方賀，善繼古所無。
下竊私室榮，搢紳誰與俱。
漢史探會稽，周臣覽崑墟。
蕭條千萬里，筋力固已劬。
而我獨何人，荷寵安厥居。
受學庶無負，傳家既多餘。
願從二三子，講誦無時虚。
鬢髪今日白，山林未能往。
每逢負郭趣，嘿有歸田想。
置酒松柏間，當春更蕭爽。
欣欣二三子，相與留一賞。
早花何娟娟，秀色傾宿莽。
馴禽聲喧呼，永不忌羅網。
物情樂于適，未必在深廣。
育育井中魚，胡然困偃佒。
佳哉主人翁，示我以天壤。
放懷寓一醉，益愧鳴佩響。
汝潁多奇士，磊落布方冊。
先進存古風，若人復令德。
詩書秀英華，鷹鶻勇排擊。
曩者從軍行，早聞平戎策。
縱横志未展，慷慨意更激。
坐驚齒牙脱，忽使頭髪白。
頗與嵇阮同，閉關以藏迹。
老驥甘道路，黄鵠羞斥澤。
復持一麾去，堅取萬里役。
旌旗暗長亭，已想蜀山碧。
鼓吹喧前除，稍知楚風易。
專城自足貴，遠覽固多適。
胡爲結離愁，恨此晚同得。
控弦誰家子，馳射落名翬。
傾城絕代女，巧笑揚脩眉。
覽古按圖畫，悵然增我唏。
壯士不擊賊，顧從兒女嬉。
威弧無用世，反事禽荒爲。
嘿嘿千歲後，正爲來者嗤。
築山必使高，鑿井必使深。
百工戒淺近，盛德羞浮沈。
焉有尺寸枝，能棲垂天禽。
焉有升斗泉，能容横江鱘。
借兹喻物理，足以開君心。
隘在容不足，弱在力不任。
大道如路然，固無古與今。
孟公多勝詣，故在杯酒間。
雖非菊花時，輒復尋龍山。
平明騎馬出，日暮倒幘還。
若人難重得，此風猶可攀。
問我亦何爲，翛然方閉關。
忘言在得意，獨往路已難。
蛟龍居池中，仰活數掬水。
虎豹離山林，求食輒搖尾。
張君宜大用，亦是龍虎比。
何得圖小官，折腰五斗米。
屈伸蓋時命，隱顯乃君子。
譬由合抱材，當自毫末起。
昔爲青雲高，今落塵土裏。
可喭復可驚，誰能叩天耳。
西風豁愁陰，天水兩涵泳。
微波蕩寒日，極目萬里浄。
離披蒹葭老，蕭瑟原野迥。
物容驚客懷，櫓聲動歸興。
倦游髪恐白，多慮身復病。
緬慕蒼梧雲，無心自輝映。
重山抱城起，清川带野回。
深嚴古佛寺，嵽嵲聳高臺。
此地宜眺覽，冠絕都城隈。
遠近見千里，令人心目開。
憶在七月中，丞相自魏來。
百官迎道傍，休騎兹徘徊。
衣冠相勝凌，塵土如炎灰。
我隨衆人趨，出入再歷階。
不得及此時，披襟濯氛埃。
至今意耿耿，負愧不可裁。
邇來讀君詩，足慰平生懷。
忽如升其巔，四顧心悠哉。
往者不可及，信陵久已頽。
來者不可見，孔侯與孫崔。
古今殊茫茫，慨嘆成歡哀。
會復從君遊，于焉謝崔嵬。
華星爛長天，明月被清池。
良景豈易得，佳賓共在兹。
形骸久相忘，巵酒安足辭。
高歌激風飆，宜笑散春暉。
中置浩長歎，民生信多爲。
非無逍遙鄉，固在閒暇時。
及爾不快飲，歲月忽欲馳。
世事紛悠悠，放言爲吾師。
吾昔讀漢書，遠嘉馬文淵。
慷慨有大志，不辭走窮邊。
嘗言功名期，當及少壯年。
生圖萬里勛，死裹馬革還。
此語頗豪蕩，書之在青編。
其人雖已亡，其意猶凛焉。
羌戎未伏誅，王旅多喪偏。
安得如此人，西行隴與汧。
借籌資方略，還爲天子言。
海上惟歎息，今時豈無賢。
忽聞張公子，奮起殊欣然。
歷覽涇渭旁，究觀敵根源。
寧復謝古人，正堪豁憂煎。
衛青出行伍，去病幸有天。
相繼取封侯，有若翻手間。
男兒誰不如，可得甘棄捐。
讀書反三黜，何用師孔宣。
我豈少游徒，規規守鄉田。
力弱非志弱，送君心長懸。
一死復一生，一虛復一盈。
猶悲門易軌，況乃谷爲陵。
曲池久蕪沒，高屋尚峥嶸。
自古若傳舍，毋爲方歎驚。
君家潁川上，時論數八龍。
聲華自照映，遠與高陽同。
季慈又青出，秀氣凌秋空。
安步可遠到，何爲菰蘆中。
會稽自禹來，山水天下雄。
古人每獨往，勝事殊未窮。
聊欲因弦歌，登臨極江東。
超然語高邁，令人愧樊籠。
我昔更此邑，稚年尚兒童。
邇來成夢寐，自笑成秃翁。
安得方寸金，換君腰下銅。
越吟不自然，極目南飛鴻。
汲汲書彌短，悠悠夜增長。
貧家不具燭，坐須明月光。
隱几四寂默，陰蟲鳴我傍。
天時有推敚，物性隨悲傷。
感彼忽自驚，喟然發心狂。
壯年何所成，憂患攢中腸。
咄嗟牛衣叟，婦女知激昂。
國恥吾亦羞，如何埽封疆。
譬如籠中禽，左右不得翔。
知音古亦稀，誰謂歌中商。
花影不可埽，縱横月明中。
光芒裛新露，香氣生微風。
夜永興不淺，幽人與誰同。
相别才一月，相憶如一年。
豈無白首游，不及夫子賢。
邂逅發寤寐，奮飛絕由緣。
忽聞乘春浪，千里下歸船。
雞黍可以具，班荆暢幽悁。
晨起風雨交，蕭蕭秋意寒。
出門無所詣，行道如此難。
思我平生游，相得他日歡。
興來未嘗約，趣合不待言。
濁酒有與醉，孤琴能一彈。
時時商聲歌，磊落千琅玕。
浮雲歸無期，宿草秋向殘。
獨咏雞鳴詩，一唱三四歎。
昨日過君家，雙瞳偶清刮。
非無塵俗累，喜見秋陰豁。
注瑟請新聲，瑤音邈超越。
神驚自束躅，不爲天寒發。
豈無棟梁材，爲君構明堂。
豈無調羹資，爲君致烹鬺。
獨使限荒鄙，委之道路旁。
歲晏吐奇秀，芬芬有餘香。
疾風見松柏，衆穢知蕙芳。
譬彼君子質，幽沈道逾彰。
安得假神術，徙根儷長楊。
遼哉計不果，我心不能忘。
人生期百齡，子適四之一。
人仕期萬石，子適升斗秩。
禀靈甚純粹，守道復貞吉。
無負於神明，如何有倉猝。
雖登爵一命，亦治邑千室。
名竟未達君，澤亦不被物。
鬼神莽無狀，天道眇難詰。
冥冥九原深，永與顔賈匹。
大均運元和，萬物分一氣。
相雜以成文，自然故爲貴。
道衰三王末，議出百家沸。
仲尼日月也，薄日爲之既。
春秋曰筆削，天地復經緯。
大法初粲然，亂臣以爲畏。
微言迨秦漢，變雅從晉魏。
逐末競錐刀，澆淳玩花卉。
安知作述本，庸識文章意。
中間馬與班，二子稱彷彿。
猶云崇貨力，尚或排剛毅。
才難乃其然，可以長歔欷。
退之不爲史，于道其猶未。
胡爲體明哲，曾是回怨誹。
國典竟蕪雜，唐風亦隱厞。
陵夷九易姓，禍亂森如蝟。
儒術駭中絕，斯民遲攸塈。
紛紜混朱紫，清濁誰涇渭。
龍飛真人出，虎變斯文蔚。
天意晚有屬，先生拔乎彚。
是非原正始，簡古斥辭費。
哀善傷獲麟，疾邪記有蜚。
處心必至公，撥亂豈多諱。
何必藏名山，端如避羅罻。
曰余仰爐治，有意自勍剕。
踵門投耒耜，假蔭親蔽芾。
所望窺册府，無寧辱賙餼。
狂者實進取，日中固必熭。
飲河雖非量，滿腹尚自慰。
演孔幸受經，居齋竊忘味。
楚人少眉壽，此翁七十餘。
剕士多輕揚，此翁乃好書。
世醫悅膚淺，此翁識古初。
習俗争錐刀，此翁尚玄虚。
數欲見此翁，爲其亦起予。
責人必求備，堯舜猶病諸。
漁者公閱休，逸人狂接輿。
有之幸見告，我且從彼居。
櫛櫛裁脩竹，熒熒粲寒光。
浮筠凝烟霧，疏節留雪霜。
甘寝百疾觧，側身夏日長。
此時四海波，亦已如探湯。
嗟我智慮短，苟爲安一牀。
士爲知己死，女爲悅己容。
咄嗟彼三良，殺身徇穆公。
丹青懷信誓，夙昔哀樂同。
人命要有訖，奈何愛厥躬。
國人悲且歌，黄鳥存古風。
死復不食言，生寧廢其忠。
存爲百夫防，逝爲萬鬼雄。
豈與小丈夫，事君謬始終。
士貧謀國拙，安得辭泥塗。
馬生負長劍，嘆曰歸來乎。
尺薪等芳桂，斗粟兼明珠。
王門不見容，憔悴如枯魚。
我無升斗水，慰子朝夕須。
亦有西江濤，疏遠不可圖。
相勸早旋歸，詩書自爲娛。
男兒患無術，餘事從卷舒。
時至當奮飛，翩如巢中雛。
微物尚變化，況君七尺軀。
主父希世者，畫策妙縱横。
指麾一言用，震動諸侯驚。
日暮臨遠塗，中道方倒行。
不忍藜藿食，意從五鼎烹。
寧知鹿門翁，白首長躬耕。
天下非所保，功名安足營。
此江自岷山，浩瀚浮西極。
中爲三峽束，壅閼氣憤激。
崩騰得平地，千里怒未息。
雖投洞庭闊，争道猶逼窄。
觸岸皆倒流，勢兼萬牛力。
渾黄不可鑒，咫尺瞢玄白。
頗似崑崙流，洩源下積石。
逶迤屢屈折，九曲乃大直。
始信枉渚歌，至今猶悽惻。
中流忽沙沸，惨惨半江黑。
俄頃成丘陵，方舟渡安得。
坤儀理專静，何故輙損益。
多異真窮鄉，所逢豈中國。
墨生忍黔突，孔子不暖席。
賢聖亦遠遊，吾寧倦行役。
四時急相乘，五月大火中。
天地爲熾爐，萬物皆沸銅。
吁嗟望雲漢，長嘯懷清風。
覆載雖高厚，跼蹐似不容。
蚩蚩道旁子，奔走勞厥躬。
外以塵土傷，內爲利害攻。
狂酲無由濯，勢與羣物終。
安知逍遙遊，采真得所從。
寶宇豁高嚴，劇談叩真空。
虚白從中來，清涼脱樊籠。
惜哉但獨樂，不與斯人同。
作詩寄妙賞，藐若凌青穹。
依隱或玩世，詭時在不逢。
三復金玉音，曠然已發矇。
劉生大梁客，五十恥獨醒。
觀書泛爲通，不肯明一經。
壯歲懷慷慨，邊游忍伶仃。
擔簦售白璧，垂蒯提青萍。
歸來面朝士，口寫山川形。
公侯盡高意，禮數争分庭。
落魄破小節，浮游謝塵冥。
詼諧若流輠，捷勝如建瓴。
荏苒混朝市，繽紛邁年齡。
有云致官爵，百說無一聽。
二子才劍吷，衆豪固螟蛉。
以兹滯玉帛，亦不羞巖坰。
太尉辟開府，中丞請居廷。
拂衣東南走，高揖千巖青。
禹穴發窮寶，雷門叩驚霆。
邦侯萬人傑，憂國心無寧。
得善輙觧榻，發奇肖開硎。
抽辭肯聽瑩，宴舊方淹停。
箬下進醇酎，鑑中結飛鈴。
高哉鴻鵠心，去矣窮滄溟。
少不學爲吏，僶俛亦非良。
終日簿書間，忽疑鬢髪蒼。
無聞畏後生，素習成兼忘。
吾子豈獨迷，相從道文章。
上論聖賢心，下救世俗荒。
磊落古人風，粲然在我旁。
精莩眩日月，爰居惑鏗鏘。
置此但爲好，切磋非所望。
自古皆有死，豈惟直如弦。
魯公既中夭，狂宼不獨延。
茲寺數經亂，叢林廢爲煙。
若人昔所居，故老廣其傳。
直氣觸白日，沈憂凌青天。
悠悠穹壤間，肯與蛛蟻捐。
事往理冥漠，悲來涕潺湲。
作詩識其處，尚想音容全。
武帝固英雄，總擥皆軼材。
南并桂林地，北守單于臺。
軍費累萬金，馬迹窮九垓。
時獨卜大夫，規規輸其財。
忠義豈不然，告緡自此開。
茫茫文景後，田野卒汙萊。
孰謂將相謀，竟貽黔首哀。
晚悟富民侯，後時信悠哉。
洪波漏金堤，河伯獨不仁。
不有封禪行，安知愁吾民。
翩翩海濱子，自以通鬼神。
黄金成虚言，鴻飛邈無因。
武安玩天時，獨秉萬國鈞。
愴似宣房詩，郎吏終負薪。
寂寞千載間，真僞共沉淪。
何乃忘謗書，世固無直言。
三楚多秀士，從古謂之然。
接輿既髠首，三閭復沈淵。
大屈備時玩，白珩爲世傳。
粃糠鳳鳥歌，瓦礫離騷篇。
已矣德既隱，孔車爲回旋。
嚴嚴章華宫，灼灼高唐觀。
慶弔隨俯仰，離合異昏旦。
人生詎能幾，物化毎交亂。
千秋萬歲後，寂寞江與漢。
宜僚樂市肆，叔敖榮寝丘。
不惡漁釣卑，吾聞公閲休。
顛冥天地間，世與我悠悠。
豈悟多種橘，可齊千戶侯。
唐侯兩驌驦，夙昔困多難。
蔡國雙狐白，豈知反爲患。
世衰道爲遹，服美自取間。
敝緼可終身，鴻飛諒何簒。
今年四十一，髪白牙齒脱。
未能遊逍遙，意毎不自豁。
偶尋樂天詩，往在江州日。
年幾與我同，哀疾與我埒。
伊人了無生，外物均寂滅。
而且于形骸，變化難自適。
況我狹中者，萬緣日相伐。
力小覺任重，憂多使內熱。
安能保平和，但有就衰竭。
賢哉香山翁，精誠妙前哲。
懸車未六十，鼓缶終大耋。
以茲揆損益，亦似有與奪。
至理何心得，吾其守茲說。
雨止天大風，草木皆怒號。
居人不得寐，起見星月高。
鳥獸羣悲鳴，空虚如波濤。
行子今安至，愴愴我心勞。
山川幸非遠，歲月亦未滔。
自傷下澤車，不及鄉里豪。
衮衮隨飛蓬，悲歌撃長刀。
丈夫寒如此，何愧兒女曹。
無由託飛雲，更寄身上袍。
空桐倚不周，近戴北斗魁。
上天限夷夏，自古常風霾。
我行迫隆冬，周覽窮荒回。
魑魅醜正直，共工負其材。
初如百萬兵，鳴鼓天上來。
日月慘不光，星辰爲之頹。
又如海水翻，洪洞奔天臺。
四顧無復人，但聽萬壑雷。
搖山墮危石，略野荒纖荄。
鳥雀失食悲，虎豹忘羣哀。
大呌不自聞，卻行尚欲摧。
而我仗漢節，何由脱氛埃。
先王外荒服，赤子棄草萊。
陰奸竊號令，天網殊恢恢。
我車傷崔嵬，我馬勞虺隤。
感彼雞鳴詩，聊以慰永懷。
往爲名山客，浩蕩多奇觀。
六月湖海卧，飄飄生羽翰。
悮升紫垣籍，草野非所安。
金火三伏交，束带愁衣冠。
飛塵變形骸，內熱焦肺肝。
豈惟天有時，人事亦可歎。
適有凉風來，蕭騷庭葉乾。
感之意飛動，忽若驂龍鸞。
銀漢水可涉，枯槎去無難。
洞庭魚正肥，遊子行足歡。
飲酒讀離騷，睥睨天壤寛。
要當以樂死，日月誰控摶。
夫子文章伯，已在青雲端。
且方濟一世，詎肯哀盤桓。
作詩破冥煩，磊落冰雪顔。
懔懔屈宋詞，千秋劇椒蘭。
春旱天多風，十步不見人。
自非勢利役，誰肯輕出門。
我亦閉戶居，寂寞臥晏温。
歎息中庭花，散隨扶搖翻。
百芳半摧折，白日或翳昏。
安得超塵埃，高乘雲雷奔。
壯心更激烈，中熱生肺肝。
愧君憂陋巷，眷眷迂輕軒。
高論清我懷，忽然失冥煩。
呂梁信天險，魚鼈不可游。
引棹出叢石，一絙用百牛。
洶湧含風電，蜿蜒噴蛟虬。
世自有畏塗，吾仍恥隨流。
側見百仞奔，俯窺千丈幽。
自非跂達觀，未易寛百憂。
夙昔涉老莊，縱心會虚舟。
忠信猶足恃，放言禮門由。
山深行易迷，南麓偶清曠。
雞犬鳴谷中，樵童戲巖上。
茅茨肖浮居，牖戶相背向。
竹徑通往來，清陰亦彌望。
白頭三四老，相見語歡暢。
心疑避世子，形迹一何放。
行将從之遊，自恨苦羈鞅。
不能問姓名，聊作招隱唱。
少有王子癖，長憐此君雅。
常嫌地喧窄，不敢謀瀟灑。
昨日山客來，勸我栽砌下。
感荷知我心，遂得移遶舍。
其中置磐石，可以措尊斚。
于此更一座，以待違名者。
山禽時復來，清囀如郊野。
其餘即無見，不辨春與夏。
吾惟厭時俗，人亦來者寡。
順然兩無議，外譽焉足假。
新筍漸盈尺，新枝已鋪瓦。
燕雀勿相驚，深沈似隆夏。
世皆笑幽獨，何不少自貶。
種竹南軒間，亦足以相檢。
況兹歲華晚，衆卉日凋歛。
清節良自如，栽培匪爲諂。
豈知窗戶側，秀色窺荏苒。
會茲東南美，相對情不慊。
楚人昔頌橘，行比伯夷忝。
此君最孤高，堅直難外掩。
凛氣有精粹，筠光射圭琰。
他時雪中客，往往疑清剡。
壮年志慷慨，結交慕英雄。
大梁多長者，燕趙有古風。
千金起爲壽，一諾不顧躬。
自謂松與柏，忽爲萍與蓬。
市道今乃知，利窮非義窮。
别長會時稀，樂少憂日多。
邂逅非素期，悲歡奈君何。
明燈照空窗，風雪滿天地。
此時坐相對，達旦終不寐。
少年慕結交，徒以此方寸。
危生始自感，來日安可問。
意氣久已奪，形髪亦已衰。
如何切磋意，不廢平生時。
驚禽墜虚弦，病葉隕輕露。
一聞傷心奏，涕下已如注。
少年有佳趣，老夫意獨驩。
常恨離别久，忽忘會聚難。
殷勤置杯杓，蕭散遺衣冠。
誠知惜短夜，爲我强盤桓。
外事已波濤，回首已陳迹。
獨有雲間月，相見不改色。
慰我平生懷，故在中秋夕。
我髪見二毛，羈旅多所歷。
毎逢桂花秋，興發勸更劇。
江湖與山林，所至得真適。
今年都城游，日與賤事逼。
得閒輙昏醉，向晦專寝默。
覺醒忽天明，不見千里白。
誰令心賞違，坐使歳華隔。
徘徊不自愜，悵望空歎息。
見君新詩章，暫若對寒魄。
清光動人目，諷詠當自釋。
踐霜腳如脱，知我血氣衰。
况復齒牙落，鬢邊亦有絲。
人生會當老，何計遲速爲。
但願多美酒，憂來忽如遺。
阮公有大度，于世無所營。
顧獨好飲酒，而欣爲步兵。
未嘗語是非，舉俗駭且驚。
夫豈知胸中，磥磈獨不平。
西登廣武原，咄嗟豎子明。
朅來蓬池上，詠懷激哀聲。
此風久不聞，寥落成千齡。
鄰幾頗其流，貧賤能忘形。
校書天祿閣，不忍游公卿。
時從好事飲，傲兀人間情。
髪白不自疑，歸來臥前楹。
顧是壁上書，始知歳月傾。
喟然感舊交，因欲東南行。
黄鵠真去矣，白雲遠冥冥。
吾聞至人語，大塊勞我生。
天地一毫間，出處何重輕。
但使樽有酒，長醉不用醒。
君當觧此意，獨往何必清。
鳳凰信高遠，矰繳安得羈。
非君九韶奏，詎肯一來儀。
王子美無度，孤飛絕雲霓。
常恐濁一世，斯人莫見之。
天子蹈軒虞，公卿聚臯夔。
孰言阿閣下，定有朝陽詩。
願得調律呂，聆音辨雄雌。
毋空著圖象，但取夸童兒。
用儒沐休運，撫俗奉明詔。
雖愧文翁治，猶非武城笑。
兹堂丞相規，頗盡泮宫妙。
高閣横青冥，長廊騖䆗窱。
春秋大復古，修舊非所誚。
庭壇一已新，丹堊欻相照。
迂疏賴衆才，簡默希坐嘯。
况多都邑賢，歷講道術要。
藩籬可目涉，弦誦或耳剽。
氾鄉亦何人，千載名獨劭。
紫極開天門，慶雲麗皇居。
卜郊定九鼎，懸闕觀寶書。
德澤浸無疆，風俗返華胥。
冠蓋百萬家，車馬十二衢。
輕肥耀朝日，富庶極中區。
游俠信陵後，節義大梁餘。
顧盼生光輝，吹拂動萎枯。
貴賤且貿遷，高陵忽爲墟。
變化若有神，升沉豈嘗拘。
咄嗟鄒魯士，何用空躊躇。
予指老無力，不能苦多書。
書苟過百字，便覺筋攣拘。
京都多豪英，往往在石渠。
作書不可周，寄聲亦已疏。
後園植佳果，遠贈當鯉魚。
中雖無尺素，加餐意何如。
曩别百里近，愁心亂清秋。
今别百里遙，秋色縈遠愁。
我飛乏羽翰，我居悵淹留。
忽如轅下馬，局足難自謀。
古人有先覺，不願往諸侯。
我乃今知之，曰歸邈無由。
朝吟南陵篇，暮弦梁山謳。
離魂如明月，昔昔西南流。
羈旅淹歳改，江臯屬春早。
幽村屢獨往，勝事時默討。
深竹尚殘雪，陽崖已芳草。
茅茨忽連接，鄰里自相保。
人猶安道族，景是山陰道。
徘徊問耆舊，或遇棲真老。
吾生拙用大，江海思遠適。
豈獨爲瓠瓜，長繫取不食。
漆園有遺意，放蕩豁心臆。
樹此無何鄉，近身見多益。
五日拙一旬，十日成百尺。
纍蔓更相引，甘實行可摘。
因之浮汗漫，去矣笑跼蹐。
從我其誰與，由也不可得。
與君一城居，其實跬步間。
慊慊不相從，十日俄忽然。
一城豈爲遠，十日豈爲短。
客子局人事，心與迹相反。
而況各異鄉，茫茫隔山陂。
歲時若奔車，過去誰復推。
伊昔厭幽獨，願子東西鄰。
雖鄰尚不覿，何似南北人。
人間實如此，千别能一會。
興來即上馬，埽塌聊相對。
淮海南國衝，冠蓋結浮雲。
面交固不數，白首猶若新。
之子天際來，各自東西人。
一語旦連夕，歡如平生親。
豈伊名聞久，固以意氣均。
馳騖詩書間，博哉醇乎醇。
我昔病俗學，莫明聖與仁。
常恐遂至地，豈期晚有鄰。
君還覲清光，一二席上珍。
賢者任必重，勉旃覺斯民。
雞騖守樊籠，鴻鵠游四溟。
羡君一麾去，不負人間名。
孤帆西北風，海日東南明。
回首笑富貴，浮雲亦何輕。
我憶童子時，綵衣戲五亭。
離懷重自感，堕淚沾長纓。
滄海有蓬萊，去人初不遠。
舟車有難到，方士曾空返。
聞子騎鯨魚，姓名已金簡。
誰云路幽險，但怪波清淺。
俯窺紫貝闕，洞視白玉版。
神仙豈學致，變化絕微顯。
乃知淮南藥，力可及雞犬。
相望雲霧深，冥冥白日晚。
驅車太山下，過憩任與樊。
此地昔建侯，邈哉羲皇孫。
市朝非一世，茂草空平原。
三十餘萬歲，忽如飛鴻奔。
毁墓骨已銷，但有石槨存。
縱横委路隅，冥漠游岱魂。
古今一邱貉，成敗誰復論。
區區東家翁，乃復哀璵璠。
牛山顧千駟，涕下何由諼。
忠義獨不朽，庶幾長者言。
柔遠在無外，飲冰寧顧家。
旌麾辭北闕，原隰生光華。
水涸雨亦收，勁風卷驚沙。
送車何其多，高蓋垂文緺。
張侯平生親，情義固所加。
哀我志慷慨，睠我天一涯。
出宿水上亭，暮談見晨霞。
百里亦已遠，心乎不云遐。
我自東西人，豈能守蓬麻。
周爰愧靡及，敢不重拜嘉。
日夕風雪佳，相念思乘興。
忽憶君在遠，離憂紛難定。
入門對新詩，滿眼冰玉瑩。
因疑君居側，恍惚不自勝。
别来雖無幾，日月稍已迸。
一葦悲河廣，况乃山川迥。
遠遊殊風土，孤響謬羣聽。
常恐弔原憲，夫子歎何病。
幸傳丞相篇，復見仁者贈。
懸知愜真賞，有以誇歷聘。
何用慰索居，一朝再三詠。
回面簿領役，終歲無一欣。
思君阻晤語，坐想如古人。
百里非遐方，書疏絕相聞。
亦知平生懷，未爲疏數分。
昔君幸見憐，約禮博以文。
今也知不及，瞠然已絕塵。
裹飯更欲馳，漭漭風雪晨。
高會汝潁間，千秋愧荀陳。
我詩持寄君，宛在汝水潯。
君詩欲寄我，蒼茫烟浪深。
寒水争赴壑，駛流激清音。
扁舟泝游往，寂寞嗟獨尋。
潁烟稍塞望，淮月初清心。
恨無知賞同，樽酒誰獻斟。
相思意不極，宛抑訴鳴琴。
曉燈半明滅，抱膝成苦吟。
相逢偶相識，相識竟相離。
會知别情苦，寧作未相知。
相見如夢中，夢中還相見。
薄帷鑒明月，恍惚仍對面。
主父昔未仕，頗爲鄉人輕。
上書雖晚達，稱說何縱横。
不忍脱粟飯，甘爲五鼎烹。
豈不愛厥身，徒爲喪其生。
吾聞南山翁，軒冕不得榮。
柳下不違俗，獨恥伐國言。
三黜何嘗憂，一問遂慘然。
世衰狙詐用，賢者防其源。
孟軻不言利，顧有仁義存。
何乃百世後，功名爲時敦。
陰蟲鳴空階，危葉墮高樹。
秋風雖昨日，所遇已如故。
悠悠歲方晏，采采行多露。
芳香日可閔，宛彼蘭與杜。
鴻鴈起海濱，凌風自翺翔。
冥冥清雲間，矰繳安可望。
千里一悲鳴，一里一徬徨。
時變感自深，豈伊恨越鄉。
鷾鴯信多智，出處能自謀。
非無人間畏，而襲人間遊。
微風動高林，梁棟生早秋。
歛翼從所願，落實安得留。
翻翻林間藿，昔惟桃李華。
飄颻終焉薄，江海無津涯。
榮華寄須臾，憔悴空泥沙。
良無凌霜節，安得復嘆嗟。
沈陰天氣昏，忽霽景物好。
牆陰且殘雪，池岸已芳草。
愁懷無端涯，强出慰枯槁。
白日當青天，所至豁如埽。
山僧一飯畢，鐘鼓不復考。
庭宇若無人，窗軒照丹藻。
徒行不知遠，適興愜所禱。
如覺逍遙遊，頗堪謝煩惱。
諸子吾宗秀，張生一經老。
相顧能不言，歡然屢絕倒。
翩翩南飛鴈，契闊萬里道。
朔雪常逼秋，知幾諒宜早。
敵兵盛西北，弓矢斷飛鳥。
側翅鋒鏑間，悲鳴觸懷抱。
往時商山翁，自放亦忘老。
避地吾所師，相望戒輕矯。
冬夜何漫漫，北風扇凄惻。
始聞南飛羽，稍稍過我側。
来賓無乃後，恐非歲時忒。
朔方稽常貢，物性隨變易。
哀音一何厲，路遠霜雪積。
就陽既云歸，感義寧自默。
胡爲堂上士，撫劍重歎激。
丁年仕轅門，欲食萬里肉。
敵兵方强梁，邊境日局縮。
是時十月交，轉戰大河曲。
落日天地昏，風塵蔽川陸。
我師自憑陵，虜騎出深谷。
路窮矢交墜，壮士同僇辱。
投身致網罟，南向長慟哭。
忠義安可論，功名亦已覆。
悠悠捐歲序，忽忽抱心曲。
每生悔爲禍，致死倘還福。
夜渡黄河冰，獨依荒榛宿。
狐狸鳴我旁，虎豹相馳逐。
脱身僅毫毛，夜動晝必伏。
肌膚存空骨，性命半鬼籙。
十月到亭堠，門人識風俗。
回頭復長望，慷慨淚盈目。
憶昔萬人出，今還一身復。
可憐同時輩，視我猶鴻鵠。
永棄絕域中，幾時脱臣僕。
叩門謁主帥，長跪向人哭。
可汗甚桀黠，其下亦輯睦。
弩力思長策，勿輕用人屬。
君居白玉堂，我在紅藥署。
出處豈不同，咫尺限相遇。
風雨聞雞鳴，節物驚歲暮。
思君正展轉，夢中亦知路。
君居近城市，每獨厭囂煩。
積雪成高卧，故人来在門。
埽除更爽塏，談笑寂無喧。
開窗延寒月，拂席置清樽。
真得酒中趣，安知狐白温。
長安雖大雪，車馬無休時。
窮巷有高士，閉門獨何爲。
朝烟不黔突，彈琴方賦詩。
逍遙無忤色，慷慨多逸辭。
適有感同好，寄聲贈所思。
調高當和寡，無以答君知。
茅茨一畝宮，生理備委曲。
雞豚自古昔，豢養隨世俗。
鑿垣安其棲，幼長何碌碌。
旦出四散飛，暮還相從宿。
頗哀鴻鵠輩，飲啄不充腹。
何事萬里遊，羈旅傷局促。
衣冠相嫵媚，庭廡更追逐。
未悟糞土非，豈知稻粱辱。
物理常有此，人情苦不足。
安見避世翁，頽然卧空谷。
南山厭清流，春光滿上頭。
懷人不勝意，乘興去扁舟。
静吟日光午，孤棹正脩脩。
固當見安道，曷若王子猷。
世往人物非，古今共滔滔。
聞君寝邱客，因憶孫叔敖。
脱身田野間，功業青雲高。
憂國不顧家，子孫負薪勞。
苟無滑稽士，亦已埋蓬蒿。
嗟来千戶封，晚受侯王褒。
賢卿尚遺忘，反慕貪與饕。
况彼里閭人，安能厭糠糟。
伊昔方斷蛇，許身輕鴻毛。
陰德尚有報，天寧紿吾曹。
努力道路勤，我心良鬱陶。
汝潁紀南國，星極麗中州。
多奇兆兩漢，粹氣兼九邱。
里巷含古風，文章耀前修。
上恩榮計偕，博選充詔求。
雜沓會駿骨，軒昂出驊騮。
日余瞢深識，有司屬同憂。
攻玉固以石，妍媸豈云侔。
登龜但投餌，美惡非其儔。
堂上歌鹿鳴，樽前親獻酬。
有功幸九錫，與祭爲諸侯。
平生笑山濤，非隱復非吏。
今更欲似之，顛瞑老将至。
羡君負清識，於世寡所求。
能從魏闕下，徑取江湖遊。
扁舟駕長風，千里破高浪。
倚檣一清嘯，佚氣横雲上。
醲碧箬下酒，紅鱗苕溪魚。
綵衣起爲壽，此樂天下無。
誰不慕軒冕，顧多困朝市。
人生難自諧，祿仕當若此。
利交勢相營，義交氣相得。
千歲若旦暮，萬里猶咫尺。
昔我相聞聲，但嫌未相識。
今我相同遊，又恨莫相益。
同時復同道，同官又同籍。
平生重結交，然諾亦自惜。
子爲太守丞，我爲里中客。
雖復戒疏數，不應事形迹。
潭樹老垂葉，蔭兹千百尋。
蛟潛伏遺劍，魚躍應鳴琴。
遠客何所羡，神淵涵净心。
吾昔評橄欖，不在百果後。
其材中棟梁，其實過橙楱。
俗人多未識，至美或莫售。
材以遠見遺，實以苦爲詬。
華堂娛嘉賓，甘脆陳左右。
此物萬里来，真味寧免陋。
欲觀絕倫效，宜與危事遘。
江魚肆潛毒，頃刻輒僵仆。
昔酒發狂醒，千日尚沈瞀。
性命如危絃，一絕不可救。
幸能服刀圭，咄嗟反其舊。
此亦天下奇，能使夭者壽。
豈殊魯連子，談笑解紛鬭。
功成歸海濱，不願千乘富。
西師又失律，将帥各顛覆。
流血丹川原，積屍委山谷。
咄嗟仁壽域，短夭生理促。
王命有不行，國威爲之衂。
鄙夫無憂責，感慨祗慟哭。
况聞哀痛詔，輟食想頗牧。
朝廷足名卿，多壘各含辱。
謀議宜深長，瘡痍待湔浴。
使乎非常任，天子意所屬。
百萬氣未蘇，吾民且局縮。
賢人勤功名，報國忍勞篤。
往者博望侯，昔時来君叔。
再三持漢節，白髪走川陸。
豈不久憔悴，事業光簡牘。
關河據上游，郡國同心腹。
征膳向五年，强宗亦單獨。
君乘赤輪車，一一詢比屋。
唐虞升平風，惆悵難再沐。
陳平少負郭，亦回長者車。
貧賤雖足羞，猶問道何如。
此風固宜少，未謂今便無。
所望臺閣賢，尚能念古初。
左轓塗朱漆，長綬要銀魚。
化我不少留，始知心見疏。
彌年寄祿仕，竟日勞簿書。
相與同笑言，俱幸逃空虚。
春秋期知我，雅頌誨起予。
兹意未可忘，君宜誦權輿。
剝候凋羣陽，幽陰肆騰涌。
清霜飛雲初，大雪吁不凶。
繽紛舞鴻鵠，細碎翻蠛蠓。
北風故相資，凍雨仍更縱。
泥塗絕行道，珠璧棄郊壟。
峩峩九重高，兀兀雙玉聳。
寒光坐輝映，凛氣彌衝擁。
壮士歌慷慨，儒生議刑寵。
長年昔未逢，噤語空多悚。
皇天無私尤，德惠答虔鞏。
豈伊傷時和，盖亦遵順動。
况兹秋方高，民麥皆在隴。
龍蛇蟄既坯，鳥獸毛亦氄。
農夫樂休役，天子寛垂拱。
信此豐年祥，爾曹何必恐。
三年海水旁，卑濕厭歊熱。
都城幸相從，比歲秋逢雪。
秦吳乖風土，南北異時節。
惟君歲寒姿，一致乃欲别。
出門顧道路，冰霰埋車轍。
咫尺阻相過，誰當慰寥泬。
新晴彊人意，步上西城樓。
雲烟開井邑，綺繡錯田疇。
離離麥就熟，翳翳桑尚柔。
懷歸感初服，覽物悵淹留。
智短多不堪，冗官略自保。
念非撥煩用，猶覬趙魏老。
故人紫微仙，自致青雲早。
回首記平昔，露章慰枯槁。
先容輪囷木，進取萬里道。
妄意巉巖石，庶幾千金寶。
過聽爲君羞，貪名怯陰討。
人亦謂我何，自笑方絕倒。
玉以二獻珍，金以百鍊精。
錢侯困躓時，詎免時俗輕。
感激生憤勇，辛勤就功名。
居然取高第，自此凌諸生。
諫官近冕旒，地望臨公卿。
報國須薦賢，致君在舉能。
蕭朱尚結綬，張杜猶提衡。
小雅紀伐木，微禽識同聲。
此風久已無，賢者當肯行。
念子早治装，復令世人驚。
三年守一官，五年調一職。
選門萬餘人，過半頭髪白。
賢愚必待次，先後各循格。
相與爲波流，其誰辨白黑。
子今特招起，方與塵土隔。
翰林誠知人，中丞亦好德。
古来御史屬，自與二府敵。
於今任雖卑，其實名不易。
必将寄紀綱，豈獨親簿籍。
鴻鵠須遠飛，騏驥無近迹。
往矣勿自疑，天方佑正直。
昔者巖穴客，多隨辟書起。
榮名耀山澤，高閣下閭里。
此道不復振，此時竟已矣。
不圖廷中賢，有意及之子。
十年困鄉書，三黜竟不仕。
一朝遘知音，籍籍到天耳。
窮通諒有數，自古多若此。
年華猶未晚，富良方自治。
伐木情所深，彈冠坐增喜。
請歌反招隱，以激南州士。
自吾卧家巷，幽獨謝鄰里。
顧憐庭中檜，常以比君子。
春秋色不變，朝夕影雙峙。
誰言冰霰繁，稍亂蒹葭毁。
始知歲寒甚，慘慘不自喜。
悵然對之歎，爾復那至此。
陳蔡稱愠見，由也德可鄙。
天損吾能違，放歌有焱氏。
百花乘春輝，紅白相嫵媚。
暫開已半落，過眼如夢寐。
繁奢能幾時，寂寞都埽地。
兒童惜徘徊，婦女瞻歔欷。
中庭兩檜樹，百尺浮雲際。
芳意不玩俗，秀色亦自喜。
綠烟凝參差，金粟點細碎。
霏霏墮疏香，裊裊隔清吹。
足明後凋節，不與衆草類。
忽思折瑤花，自放天宇外。
蹇淺闇聞道，螴蜳自焚和。
負兹歲陰改，閉閣秋風過。
濃露變園草，號蟬翳庭柯。
覽時悵頽暮，顧影驚婆娑。
平生江湖尚，薄遊不願多。
奚爲役外物，况乃淹舊疴。
徂西識艽野，采菽聆悲歌。
今昔容不同，情感殆靡他。
勞生共逆旅，馳景均騰波。
行矣自免歸，息陰安薜蘿。
薄薄雲蔽日，凄凄寒中人。
飛飛燕歸蟄，漠漠鴈来賓。
送子獨無友，悲秋空病身。
登山復臨水，便覺二毛新。
羈鳥能擇木，游魚知赴淵。
飛沈豈異意，行止私自憐。
玩世本無術，辟人庸得賢。
卜居幸樂國，負廓依良田。
心與地俱遠，我徒共熙然。
生涯亦何有，聊以忘吾年。
虚舟却煩暑，初旦更清和。
塵襟暫軒豁，幽興亦滋多。
黄鳥囀深樹，良魚躍層波。
岸花間紅紫，村叟雜笑歌。
稍忘溯洄力，未悟歲時過。
側肩市朝客，偃蹇奈予何。
羣鳥飛朝日，鳴鶴響晴空。
宿雪乍消釋，滯陰反冲融。
幽居亦可愛，老圃願與同。
負暄空林下，遊目故城東。
世事見流水，歲華指飛蓬。
酣歌用自適，貧賤何必終。
朝廷入忘返，山林往不還。
念無高世姿，聊處可否間。
築基倣崔巍，鞭石輕險艱。
羣玉相磊落，萬峰正孱顔。
種樹亦蒼蒼，激流復潺潺。
湡浯歘在眼，崐閬若可攀。
自我嬰世網，邇来鬚毛斑。
丘壑成弱喪，簿書常自環。
及爾滅聞見，曠如遠塵寰。
豈敢同避世，庶幾善閉關。
子牟困懷魏，謝傅悲徂山。
兹焉可遺老，詎厭終歲閒。
回舟武昌郭，暫往樊水上。
樊水何清冷，樊山亦孤壮。
壽藤驗百歲，喬木過十丈。
絕俗殊崎嶇，攀緣幸可傍。
林端見漁舍，戶牖相背向。
雞犬鳴雲中，神仙豈殊状。
昔聞元次山，於焉寄荒浪。
鄰里俱已非，陵谷平得喪。
茅茨固微物，蕪滅不可訪。
向乏數卷書，終隨衆人葬。
清時易直道，末俗擯高尚。
陳迹成渺茫，孤吟屢惆悵。
翩翩河中船，一西復一東。
相逢且不留，相别何時逢。
黄鵠安稻粱，有時顧池籠。
一爲滄浪去，不復思樊中。
哀君蒼髪白，擾擾悲途窮。
努力千萬乘，寄聲謝醉翁。
公提史臣筆，記注天子側。
日成唐虞風，噩噩在典策。
家聲繼純粹，論著多切直。
周南未成書，流涕嘗感激。
忽從東溟飛，上拱宸斗極。
清淮净無波，歸馬閑且奕。
帝宫青冥間，白日升曉色。
儒人相慶語，文道宜久職。
公歸演綸誥，制度期能覿。
過事與日多，歡憂兩如夢。
安知盈樽酒，此國今宵共。
寸心不如昔，感遇每易動。
孤笑破羣愁，强顔不爲用。
天河轉屋角，缺月照樑棟。
燼落屢繽紛，良時亦倥偬。
驪駒晨在門，十里起相送。
暫醉醒不遲，舊愁来更重。
君乘使者車，我爲列郡守。
地理秦與越，天文井兼斗。
夢寐且不通，言笑安得同。
忽傳咫尺書，遠愧西南風。
衰老容貌遷，憂患志氣落。
聞君白紛如，我亦不如昨。
捨書計離别，忽忽三四年。
一日成九秋，此語猶信然。
天地大逆旅，外物不可必。
出處多舛馳，相逢定何日。
尚禽晚且游，沮溺長耦耕。
此意雖未合，且當勤寄聲。
歸客江南来，迢迢數千里。
故人遺我書，細字三四紙。
上言平生懷，伐木義所倚。
下道相知心，結綬方獨喜。
寧知淮陽翁，棄外甘卧理。
不預朝廷議，何由發吾子。
病起時節改，遶池飛脊令。
賓交絕来往，門戶常晝扄。
朔風捭閶闔，凍雨翻滄溟。
泥塗墊后土，氣象昏圓靈。
局促久增欷，據梧目思瞑。
窅然顧環堵，嗒若忘我形。
夫子亦何事，羈旅復伶仃。
孔懷在接淅，過我不遑寧。
歲晏絕晤語，誰當慰長醒。
忽忽衡門下，幾希田舍翁。
有時寄一笑，目送南飛鴻。
今旦天正佳，草樹搖春容。
忽驚枝上花，飄落隨西風。
偶然幽興展，思樂古人同。
塵埃比殊深，杖屢亦可通。
誰謂車馬多，澹如初不逢。
宿心慕鄒魯，寤寐泰山杪。
慷慨念遐觀，滯留想輕矯。
人寰何鼎鼎，羣動困擾擾。
安知有神靈，獨立萬物表。
圓天似車蓋，滄海稱池沼。
丹梯無留迹，絕壑通過鳥。
古今更廢興，萬事論莽眇。
七十二家舊，永興耳目窅。
羡君能自力，窮覽謝煩湫。
超然昔賢趣，處覺兹世少。
吐詩状奇麗，思與雲縹緲。
忽如按圖畫，所向得了了。
悠哉仲尼意，信彼天下小。
東門楊柳深，下有還鄉路。
之子千里行，春風三月暮。
旅心常草草，飄忽不可駐。
居者空徘徊，行者亦反顧。
丈夫方貧賤，四海無所遇。
不如轍中魚，猶以沫相喣。
悠悠大江水，日夕自東注。
何當激風雷，慰爾饑渴慕。
嘉集常苦難，送歸豈辭遠。
檥舟故相逐，携手行自挽。
古寺何崔巍，深林象巖巘。
幽尋取乘興，造適非素選。
寒泉冰深池，衰草被長坂。
歲窮景蕭條，僧老意繾綣。
勝賞竟誰同，相知幸非晚。
離懷自無極，日暮仍忘返。
歲晚節物變，會難羈旅悲。
疏燈照四座，殘菊醉空巵。
歌闋風雨起，舞餘冠佩攲。
天明念陳迹，忽忽叢予思。
梧臺有沈璞，由来非一春。
時無司南駕，自比連城珍。
寧如崑邱叟，相與笑緇磷。
勿以名夸世，而将暗投人。
逾望月彌晚，宵分在東窗。
隨風漏疏隙，散彩奪寒釭。
留翫坐忘寐，啓書對空缸。
惜哉皆陳迹，誰爲足經邦。
讀書與博簺，亡羊信多岐。
何以消煩憂，謝墅觀奕棋。
寓物多歡適，吾道有張弛。
誰能長刺促，屈首就鞅羈。
陳遵嗜杯酒，柏松見誚嗤。
袁絲沈里閭，劇孟相追隨。
君方總府事，吏牘正紛披。
走見固所願，清閒在他時。
昔吾臨汝南，休騎思俊賢。
此邦號多士，今世猶依然。
奉詔選計偕，至者皆比肩。
子時避逃我，常獨懷悁悁。
豈我非其人，長鯨隘蹄泉。
将由求之失，黄鵠去不還。
察亷未塞責，負課終彌年。
解印歸卧家，百憂正纒綿。
聞子来仕門，華裾燦雲烟。
手携一卷書，金碧紛蟬聯。
慰我平生懷，意好何深堅。
始知向難進，非以相棄捐。
鄉評讓父兄，觀國氣無前。
翰飛果自致，大笑諸老先。
毫末爲豫章，衆流成深淵。
物常積於久，念子亦勉旃。
令名百世榮，文學貴本元。
愛至相期深，愧無長者言。
盛陽爍微陰，五月氣藴隆。
天地爲大爐，萬物皆廢銅。
俯欲濯江漢，仰思凌蒼穹。
縮身投蝸角，救暍號天公。
天亦哀人謀，玄雲送雷風。
須臾雨如瀉，一埽萬里空。
有似脱炮烙，又如逃祖龍。
大哉造化力，因見王霸功。
日永雖徂暑，虚堂自清幽。
主人意未展，改席兹城樓。
嘉樹遠近合，清川縱横流。
好風萬里至，浩蕩開客愁。
長嘯欲飛動，勞生局遠遊。
眇然不自愜，目極孤雲浮。
羈旅懷江湖，氛埃願臯壤。
及兹已俱適，初意恨獨往。
樓觀湧參差，軒欞豁高爽。
清光見毛髪，衆影兼俯仰。
昔者廊廟客，於兹濯塵網。
疏源不憚遠，勝事日以廣。
美矣流水意，當爲知音賞。
日暮無與適，緩带此逍遙。
湖光悅我心，步上西城橋。
遠烟被林莽，樓閣隱岧嶤。
歸鳥先後飛，夕風正飄飄。
悵然念遠渚，興盡復行謡。
日午更稍休，池上逍遙眠。
水木澹相映，庭戶清無喧。
時有山中禽，来鳴高樹巔。
微風拂徑過，會意成翛然。
有生滯形役，萬物安静便。
愧無淮陽績，高卧亦終年。
誰謂山水秀，忽登君子堂。
乃知仁智樂，不與冠蓋妨。
濃靄萬叠碧，懸流百尋長。
列峰映落落，遶溜含蒼蒼。
氣爽變衡霍，聲幽激瀟湘。
意真景自遠，趣逸累已忘。
鳴玉無時續，翠屏終日張。
賞音得虛寂，寓興成軒昂。
夙昔慕丘壑，邇来倦簪裳。
欣符洗耳願，遽有尋源狂。
縱目寄歷覽，挟琴寫鏗鏘。
但疑主人厭，應接殊未央。
五嶽神仙境，可聞不可攀。
安知采真遊，近在都城間。
樓觀横飛雲，虎豹司重關。
車馬自兹止，始覺非人寰。
層波漲滄溟，參差出三山。
金銀麗宫闕，日月相循環。
東来復幾時，花草紛斑斑。
長楊垂輕絲，若委千髻鬟。
氛埃無由及，魚鳥相與閒。
造適不自知，忽如脱沈瘝。
那得窺壺中，逍遙去塵闤。
主人自瑤杯，勸客流霞殷。
此中可遺老，豈獨聊忘還。
嗟嗟二三子，世路迷險艱。
流光競奔走，俯仰移朱顔。
誰肯委俗紛，相從解朝班。
濯君冠與纓，春谷水潺潺。
滴瀝松下雨，清微萍際風。
欣然此時賞，我與斯人同。
倦鳥墮水上，游魚翔鑑中。
不言閲羣動，未覺幽興窮。
虚館含微風，高梧散層陰。
逍遙敞戶牖，曠蕩披煩襟。
雲光壓孤城，火氣連千岑。
四海俱探湯，獨清亦何心。
願傾西湖水，起就三日霖。
落落抱寸誠，此志誰能任。
庭柯結浮陰，深竹聽鳴鵙。
晚凉愛軒宇，默念得佳客。
適有南逝鳥，墮君一封帛。
眷予方幽獨，慰我正相憶。
洛中輕肥地，子復憔悴色。
富貴若可求，吾從執鞭役。
炎暉若探湯，周道行倭遲。
之子忍重跰，斯人方病痱。
上書蒼龍闕，移副鼎足司。
卓躒動羣聽，謂言即張弛。
虞卿萬乘相，子房帝王師。
古事可彷彿，世塗實參差。
天閽虎豹深，棄我忽若遺。
却走國西門，素衣化爲緇。
行行屢回首，未忍從此辭。
賢者愛其君，肯如悻悻爲。
吾聞先達語，進退自有時。
版築不爲辱，飯牛豈嫌遲。
男兒建功名，或與老大期。
努力梁甫吟，古人不予欺。
生理厭漂蕩，三年若棲苴。
春深感松柏，流涕望京華。
誰言數舍近，局滯成天涯。
鬢色新二毛，悵然空復嗟。
明侯平生意，雖遠不云遐。
叩君金玉音，眷我需於沙。
旭日明清川，扁舟問貧家。
雖非方外遊，此亦海上槎。
盡日庇短篷，不慚負舍蝸。
愧君濟川才，引領隔雲霞。
何由一乘興，世累紛如麻。
窺鏡見二毛，自憐憂患餘。
豈惟壮心盡，方與功名疏。
終歲不捉筆，歷時長束書。
顧常念絕學，正復傷離居。
忽忽莫自聊，悠悠空歲除。
過壮而無聞，我其衆人歟。
故人来江南，丹轂映隼旟。
尚持平生意，期我相得初。
殷勤作新詩，爛漫聯瓊琚。
溢美及兒曹，伻来問起予。
雖知非其實，但愧情相於。
矧乃筆力雄，駸駸逼曹徐。
一讀必三歎，何由望儲胥。
故人昔流落，襟抱久不攄。
乃者始再遷，通直承明廬。
蒼龍脱韝絏，快馬從輕車。
神至氣自豪，心廣體亦舒。
淵源未易測，變化天池魚。
寧獨揚子雲，其工似相如。
苟能哀憔悴，有似慰空虗。
月寄三四幅，窮愁直見祛。
金華神仙境，山川天下無。
之子復清發，自與常人殊。
問學當世賢，不違智如愚。
歸来守桑梓，寂寞安故廬。
此風足蠣俗，有以光吾儒。
如何卧空谷，自樂詩與書。
我辱廷中臣，一麾寄江湖。
薦賢力不足，相望空長吁。
此酒自足飲，胡爲坐無歡。
念我意中人，四顧用長歎。
平生交遊少，而復聚會難。
萬古膠漆姿，各在天一端。
用兵輕文儒，諸子俱小官。
物生繫所逢，窮達何足言。
但恨適有酒，共醉乃無緣。
桓桓良家子，趫趫羽林兒。
恩讐久未報，感激氣拂霓。
無用丈二組，不須一丸泥。
獨身斬胡頸，手攬封侯圭。
丈夫不懼死，所懼潛闒茸。
出身義許國，桀石賈餘勇。
豈無親戚憐，决去甘登隴。
人生在奮發，将相寧有種。
茫茫郊塞遠，木落原野空。
鼓鼙濕前雨，笳吹悲後風。
山州行無極，敵窟未可窮。
生當取榮名，死當爲鬼雄。
蕭蕭江上葦，夏老叢已深。
悠悠文王死，常懼牛羊侵。
遷根横汙池，慰我江湖心。
清風日夕過，白鷺時見臨。
疏響拂琴瑟，綠華曠衣襟。
處卑節不改，習静情足欽。
炎暉已堪愛，秋景坐可尋。
願及搆明堂，甘心辭故林。
河決鉅野溢，此時吾山平。
百川會兩澤，千里圍孤城。
桑野就蕪漫，石橋尚峥嶸。
往往有白鶴，飛来羣悲鳴。
我欲覽風土，因之省民耕。
誰能同我樂，誰肯從我行。
楚人哀江南，倚沼而畦瀛。
臨高誦斯語，正復傷人情。
當築十丈臺，偶浯爲之名。
上可容宴豆，下堪列旆旌。
棹歌出中流，簫鼓會前楹。
浮雲来東山，落日隱北溟。
此樂或難忘，請公爲我評。
楚子志方盛，築臺臨章華。
度高累百尋，計産逾萬家。
參差蔽日月，煥爛生烟霞。
侍酒皆列侯，佐歡盡名娃。
嬉遊未云樂，荆棘紛已芽。
奈何竭民力，用此爲盗誇。
蔓草匿頽基，長風卷飛沙。
廢興若糾纒，故老猶咨嗟。
杖履不能遠，逍遙池上林。
微風起衆響，炎日隔繁陰。
斐亹激流泉，間關語鳴禽。
放懷在離人，寄賞欣會心。
既謝朝市喧，亦忘山谷深。
雖知非吾室，猶以開煩襟。
垂楊欲吐花，芳草遍抽芽。
低風動簾幕，細雨濕堤沙。
暖景蕩愁思，一城千萬家。
江上朝来雨，城中起寒色。
凄凄濕塵土，漠漠蔽空碧。
築場看已晚，及物悵無益。
苞蓍怨下泉，客子長太息。
豫章有儒者，讀書三十年。
但識上古風，不知時俗遷。
一聞西戎叛，有意摧羣頑。
詣闕上封章，臣知用兵權。
不在勞士卒，不須役戈鋋。
要先正其本，本正末自安。
臣觀朝廷中，或有可廢員。
臣觀草澤中，或有可用賢。
國家既失此，奸吏隨矯虔。
吏奸萬事隳，外患隨因緣。
所以子玉存，文公積愁顔。
所以汲黯亡，淮南爲無難。
天子覽表歎，當朝常拳拳。
迴頭謂羣公，可付史館編。
可使靡好爵，以補風化源。
豈知貴臣忌，投爾南海壖。
不得面指陳，胸襟曷由宣。
卒走驅使行，行行酌貪泉。
名與囚隸俱，位乃胥校聯。
九重竟不知，猶謂列王官。
奈何樂堯舜，乃是取危顛。
誰云遇明主，未免遭棄捐。
遂令天下士，齚舌戒勿言。
寧有死壑中，安有議君前。
浮雲蔽白日，自古同所歎。
豈爲此生悲，我歌願臚傳。
年来方苦兵，蠻夷久滑夏。
西陲亭障盡，人骨蔽荒野。
漢家飛将多，程李相上下。
試問誰董之，王朝大司馬。
分廷授斧鉞，號令從此把。
主憂臣當辱，開府納儒雅。
堂堂蒙山舊，乃是謫仙者。
謀畫當代無，胸襟一朝寫。
誠知鑠鉛鑛，不合煩大冶。
要使借前籌，非公諒誰假。
鷹饑肯擇肉，驥逸始流赭。
由来抱軒昂，可得不脱灑。
昨聞賦芻粟，中戶困楚檟。
此事已大急，哀哉動鰥寡。
兵家尚神速，世務忌苟且。
願公更深謀，郤敵如破瓦。
䲔鯢埽封境，疲瘵沐純嘏。
豈令魯仲尼，獨贊王孫賈。
遠思意而子，因作鷾鴯中。
慮世本遺物，全生翻近人。
輕凉便肌髪，瀟灑外埃塵。
山林有獨往，此亦陶唐民。
洞庭七百里，浩蕩敵溟渤。
雲夢開其胸，巴陵束喉舌。
東流匯羣川，盛漲五六月。
飄颻浮乾坤，倚蓋低兀臲。
吾行寰海間，未見此水闊。
峡流下衣带，島嶼盡毫末。
高秋卷氛翳，兩涯浴日月。
何得徑寸珠，晦明互出沒。
蒼茫蛟龍宅，溷雜魚鼈窟。
太古到於今，沈潛孰分别。
風帆引北極，波浪限百越。
國絕南顧憂，獻琛各通達。
山川非一險，此實輔明哲。
俯笑三苗愚，竟爲獨夫滅。
遠遊世俗隘，偶此耳目豁。
淅瀝臨清風，滂沱濯炎熱。
蕭蕭霜林暮，藹藹芳草歇。
壮觀激我懷，當歌意復咽。
寂寥軒轅樂，萬古逸響絕。
慘淡虞帝魂，九疑莽嵽嵲。
况聞屈賈輩，各賜楚漢玦。
至德無復還，後王寝衰缺。
滔滔更南征，鬱鬱抱忉怛。
太湖雖云深，未救懷古渴。
我雖游都城，心亦無所住。
誤得世俗償，形骸寓冠屨。
少時侍吾親，游覽愛北顧。
至今頗思之，想見江上鶩。
白頭曇道人，夙昔竟未遇。
聞其最安禪，無念無作故。
勞生有喧寂，得意無早暮。
塵埃未易厭，臯壤固多趣。
若復乘桴行，從君款幽素。
羈旅頭髪白，寤寐君山青。
遠遊負雅志，舉俗笑獨醒。
西風吹新秋，幽興浮洞庭。
忽見九疑峰，如列枕上屏。
遼遼伯牙意，寂然誰爲聽。
歸客適我願，歡然叩柴扃。
振錫循東道，泛槎問南星。
瀟湘落君手，去矣鴻冥冥。
橘柚雨初熟，杜蘭晚更馨。
上方試回顧，笑指江漢萍。
連山何叢叢，相背復相向。
盤溪殆千曲，險石彌萬狀。
或疑天地翻，斗起渤碣浪。
蹙沓更騰凌，變化倐奇壯。
舟車未爲用，夷夏永觖望。
鑿空伊誰氏，重譯肇霸王。
茫茫千萬歲，冉冉道交喪。
薄伐策已卑，割據事逾妄。
衣冠慘分裂，玉帛敝辭讓。
至仁有柔服，遠馭恥懲創。
非無一丸泥，不乏萬人將。
齊讎紓九世，魯錦輕百兩。
羊腸勞躋攀，魚齒困沿並。
彼岐亦云岨，易簡德固曠。
大哉天作詩，因見聖者量。
旱久溝畎廢，忽雨浸我廬。
晨興不及屨，出門自手鋤。
一直復一曲，水流若江湖。
蚯蚓爲蛟龍，蟻封即丘墟。
生理避燥濕，一室足有餘。
人事戒偷安，未能輕須臾。
豈恨規摹小，所傷筋力劬。
衰疾實使然，不勝一匹雛。
伊昔論五帝，毎嫌盡信書。
及兹始欲歎，微禹吾其魚。
拂衣趨長道，撫劍獨歎息。
并歲不易衣，期旦曾一食。
悠悠風俗薄，顧我若異域。
積金要能笑，彈鋏輕下客。
豈辭蓬蒿居，未與塵世隔。
黄鵠非池禽，東南舉六翮。
出門尚徘徊，悲鳴念舊國。
何日復來還，爲君涕沾臆。
秋至久獨醒，今旦始一醉。
非公愛賓客，何以强茲意。
清風與人期，蕭瑟萬里至。
落日高城西，參差數間地。
顧茲景方夕，悟彼歲亦逝。
造適常若希，開懷欲誰忌。
暢然就酩酊，更盡酒中味。
春陽轉爲旱，惠澤積不泄。
稼穡亦已晚，泉湧爲之竭。
吁嗟叫蒼天，閶闔不可越。
精誠憑土龍，神化空怳惚。
今旦微風來，朝陰度城闕。
霏霏墮疏潤，稍稍漏白日。
塵埃暫埽地，草樹纔沐髮。
終宜雲漢枯，尚喜雷電發。
帝方復威令，世莫患妖魃。
寧作成湯時，彌年困饑渴。
海風吹微雲，載雨淮上來。
灑埽區宇間，削然無塵埃。
四月雖徂暑，幽襟爲之開。
思我同心人，閟兹千里懷。
悠悠日巳遠，勤勤首屢回。
安得乘輕飇，相從孝王臺。
小雨滿前軒，濃陰不時卷。
隨風氣潛潤，竟日花微泫。
池光慘澹昏，樓危依微辨。
寒添夕景長，坐逼秋容晚。
楚客歌泬寥，吟懷孰云淺。
三山凌波濤，雲漢邈氛埃。
世無乘槎客，安得窮昭回。
天門洞閶闔，海池含風雷。
淵淪蛟龍室，焜炫金銀臺。
西顥何蕭條，百芳日已摧。
誰能瑩心賞，喟子懷仙才。
時變感所思，駐車載徘徊。
已秋孰願夏，覽物彌歡哀。
韓生肆爽言，觀變均齊諧。
而我拘俗者，俊游日已乖。
欲濯纓上塵，何時與君偕。
長日無與語，聊及齊諧書。
紛紜六合外，莽眇三皇初。
近既難必有，遠亦非必無。
古今夢寐間，過事蚊虻如。
達生齊萬物，曲士拘一隅。
苟以忘吾憂，焉能識其餘。
禀性實無用，干名謬所望。
中爲祿仕逼，誤有世俗償。
組綬見羈縻，簿書正搶攘。
語言畏時忌，談笑憂事妨。
往者託山林，未能下羲皇。
邇來失吾真，終日幾發狂。
期會非本務，米鹽豈大方。
灑心賴篇籍，發興依松篁。
朋友素所畏，道路阻且長。
怨極倘見思，寄聲慰離腸。
明燈一編書，往古千歲事。
值歡輙孤笑，觸憤還累欷。
四旁寂無聲，童僕正熟寐。
歡憤雖不同，均非平和氣。
可憐自戕伐，忽忽老將至。
反愛童僕愚，冥然不識字。
昔與江翁别，酣歌國門道。
黄花落酒罇，白髮藉霜草。
本謂此行遠，定知此樂難。
豈意二三子，復爲今夕歡。
主人文章伯，談道輒忘倦。
每至絕倒處，恨不使君見。
鳥迹上古書，龍頭冢中器。
其人骨已朽，感此相與醉。
呼問西飛雲，游子何當返。
寒風吟枯梧，歲月益已晚。
吾聞太華峰，乃有神仙居。
莫逐秦時人，獨結山中廬。
秋氣迎節至，涼雨乘高風。
車馬散北闕，冠蓋會南宫。
從吏殆成隱，玩歲復將窮。
簿書幸無他，談笑偶多同。
郎選冠一時，史才映羣公。
著書駭深妙，聞道惴顓蒙。
但願竊餘論，常此樽不空。
寄迹三署老，不慚顔與馮。
秋雲樂邂逅，拂我榻上塵。
江侯舊多信，今作叵信人。
我求江侯意，因得江侯真。
乘興本當出，興盡便回輪。
已諾雖可嘉，將非俗中倫。
棄言似不誠，未害方外羣。
江侯不爲名，名者實之賓。
江侯不爲貌，貌疏意自親。
作詩解江侯，饑渴夜復晨。
晚下渠石閣，方轡得傾盖。
天寒畏干人，巵酒自相對。
裴侯非宿約，來預心賞會。
吾季方家居，四坐客解帯。
獻酬雜嘲謔，歡笑以爲快。
幸無俗中士，形迹一不怪。
蟋蟀鳴高堂，歲月聿已邁。
于今鮮吏責，無所憂其外。
但當勤來顧，數醉此庭內。
良無德與汝，聊足紓慷慨。
江介多悲風，川廣不可越。
畏塗非吾土，游子愴明發。
羣山起楚蜀，衆水會溟渤。
地險自適然，天衷豈端設。
憑陵三國際，偃蹇五胡末。
非無英雄姿，于此智勇竭。
疑城尚虎踞，虜馬餘飲窟。
人謀雖工拙，神物有予奪。
請陳真人朔，頗事丹浦伐。
風雲埽氛埃，雷雨救焚暍。
禹功東漸海，漢使南誚越。
太平自茲始，盛德信貽厥。
旦上天祿閣，暮直承明廬。
避喧雖足慰，取適固已疏。
佳雨及我暇，兹晨殊晏如。
紾絺委冠帯，高枕睨庭除。
熏風散微涼，潤氣浮郊墟。
沸聲湧江瀬，暝色晦綺疏。
驚電時爍目，疾雷不廢書。
商歌勤金石，塵谷盈鼃魚。
此樂不可改，古人良起予。
惜無同音賞，幽獨成離居。
聞君達亹亹，樽酒會朋裾。
高賢卧家巷，固多長者車。
寧無寂寞者，閉關講玄虚。
憶昔常好飲，非以酒多味。
親友惠兹適，笑語坦無畏。
不知天地廣，豈問歲月逝。
爾來顧可憐，自覺不如意。
秋風正蕭騷，萬物盡憔悴。
頗欲濯旅懷，無人共昏醉。
獨遊何時歡，白眼向兹世。
石頭非人力，翠壁百仞高。
上盤巉巖雲，下激涌湧濤。
攀躋猿猱苦，游涌魚鼈勞。
乃知百萬師，未易損一毛。
混茫有開鑿，形勢豈一朝。
太古至德世，斯民各逍遙。
艱難非所嬰，秦漢仍寂寥。
發揮自孫氏，力控劉與曹。
基業何崔巍，謀謨亦雄豪。
龍蟠與虎踞，勢足萬古牢。
德義苟不修，忽焉亡其操。
繽紛不一姓，氣象何蕭條。
往者游獵區，盡爲黍稷苗。
前事不可忘，後來鑒孔昭。
客行倦煩促，勝槩愜所遭。
眇然抱幽想，慷慨成鬱陶。
古人若騰波，逝者日已滔。
壯觀誰與論，悠悠背行舠。
校讎中秘書，聞子宴城隅。
大第丞相府，主人執金吾。
浮雲駐清唱，回雪舞妖姝。
金罍溢醇液，犀筯厭鮮腴。
高談鬱不發，應接固已劬。
我從四五公，置酒此石渠。
開窗埽殘雪，列俎焚枯魚。
谹言規姚姒，小說本虞初。
不知敝緼寒，未覺膏粱殊。
從容忽竟日，此樂亦誰如。
長安事交游，貧富固有徒。
不恨我失君，恨子不顧予。
回頭成陳迹，萬事與化俱。
題詩寄餘歡，毋乃笑其迂。
積雨不出門，局促如井蛙。
初晴强人意，今日來君家。
下馬笑握手，埽階去塵沙。
銀瓶撥醅酒，紫碗雙井茶。
黄雀隨素魴，安榴雜木瓜。
舉非一方物，遠或萬里遐。
不知王侯宅，此味何以加。
扶疏庭下槐，燦爛盤中花。
春事豈不多，遊覽何必賒。
與公平生親，總角見髪華。
飲當外形骸，語當恕喧譁。
縱心倒所詣，相對白日斜。
江韓亦我徒，但恨宿約差。
願使公多財，此樂寧有涯。
前日俱遠别，夢中毎難期。
何言一堂上，相與同宴嬉。
幸勿卑陋巷，陋巷何獨卑。
幸勿辭樽酒，樽酒安足辭。
君看籠中禽，亦有山林思。
習習不如意，焉用文章爲。
君尋古人物，信有陵谷悲。
擾擾不自適，會爲後世嗤。
促節無窄袖，緩歌逐鳴絲。
自美亦自惡，貴賤吾不知。
縱談劇虚舟，快飲若漏巵。
人生但如此，爲樂自一時。
誰言冬夜長，俛仰星漢移。
念無千金壽，愧子勤稱詩。
紫薇異衆木，名與星垣同。
應是天上花，偶然落塵中。
豔色麗朝日，繁香散清風。
㛹娟雖自喜，幽寂逝將終。
主人謫仙籍，浩歌滄浪翁。
卜居抗静節，搴秀憐芳叢。
猗狔庭中華，固爲悅已容。
如何又將去，含意默忡忡。
青苔侵履綦，搖落知歲窮。
獨賴君子德，庶幾甘棠封。
海濱寂寥地，送别何須頻。
數上曲陽亭，自然愁旅人。
晴日排寒色，清光湛奫淪。
微風海上來，滿目飛魚鱗。
孤雲去無所，野鳥鳴相馴。
信美非吾土，送目倦南津。
勁雲翔空林，積雨荒茂草。
哀鳴聞離獸，驚棲見羈鳥。
時逝運自頽，物壯勢還老。
感至境寥愴，悲來色枯槁。
玩此豈有極，辨之苦不早。
如何復傷别，咫尺成遠道。
四海無風濤，五年再相逢。
會合如此難，況我罹百凶。
悲端素填膺，觸事涙滿胸。
欲言不能語，豈知涕所從。
良久得仰視，恍忽如夢中。
非復平昔遊，豈復平昔容。
危生若霜葉，懔懔待烈風。
不有親戚歡，其如憂患攻。
破啼强爲笑，意氣徒衰翁。
慰爾友于情，急難義所隆。
秦地天下險，秦兵天下强。
曩在景祐末，叛國正陸梁。
渡河窺中原，不見飛鳥翔。
漢將雖城守，覆沒猶相望。
時秦獨高枕，毫髪無所傷。
豈惟形勢然，固亦任使良。
近者敵已弱，旄頭滅無光。
尚須得猛士，分命修封疆。
陸子吳中賢，英英富文章。
作人易感激，遇事殊軒昂。
舊知軍中樂，復愛邊地涼。
不忍京塵間，著書鬢毛蒼。
拜疏如終軍，請纓督羣羌。
大笑朱買臣，衣錦憐故鄉。
旌旗導前車，絲竹嗚後房。
指呼百夫走，談笑千里康。
雖云半刺史，其實專一方。
古來成功名，奇偶不可常。
得時或幸會，微賤升廟堂。
況君閲詩書，智策未易量。
協心得元帥，展意輸所長。
朝廷酹勳閥，曾不矜銀黄。
他日重見君，非復東觀郎。
向晦月消魄，楚濤爲之衰。
坳堂無深涉，客子緩歸期。
吟遶沙步闊，眺賞秋山奇。
大川漲南島，落日明西垂。
登高既易賦，懷古豈難詩。
喟彼一带阻，積此三歲思。
何當命海若，利涉慰調饑。
陜郊古云重，雄勝地所該。
羣山左右顧，大河西北來。
府署憑中高，一日萬景開。
是時八九月，秋色清池臺。
樽酒雨餘酌，笙歌雲際回。
追歡緬前會，真樂非昔陪。
賓客雖日過，禮俗多嫌猜。
于焉備廚傳，安得忘形骸。
神交與心賞，懷舊何悠哉。
風土樂荆楚，塵埃倦都洛。
東遊欣邂逅，勿復驚離索。
尚悔不同舟，令人慚李郭。
欲折楊柳枝，贈言别所思。
日落飛鳥息，孤帆奔何之。
行人樂前途，何以寛我懷。
還將别離思，吹示横笛兒。
日沒崑丘峰，月出滄海波。
區區三萬里，相望能幾何。
一出仍一處，一合復一離。
正爾人間世，無復歡笑時。
子行何怱怱，將老思所試。
恨我無羽翰，不能省君治。
黄河從天來，太華出雲上。
登臨若相思，寄聲問無恙。
蒼蒼南山桂，歲暮獨華滋。
非無棟梁用，道遠莫致之。
黄雀巢其巔，螻蟻穴其卑。
全生亦以遂，匠石空復悲。
兩唐邁青節，千歲接光輝。
珪璋固特達，鴻鵠佳羽儀。
庶幾朝廷老，出入王者師。
何事江湖間，浮沈衆人爲。
我實牛馬走，不能强縶維。
欲往路苦艱，愴兹四愁詩。
終軍西入關，棄繻笑路旁。
丈夫貴成名，用此還故鄉。
雖無魯儒操，意氣殊激昂。
稚齡如頽波，詎忍鬢髪蒼。
古人汝南秀，契闊升我堂。
宿昔夢生翼，已排九門翔。
未盡復來歸，帝閽隔微茫。
高卧三年喑，忽隨南風揚。
萬里快超詣，豈知道路長。
努力戒後時，相勸不可忘。
遭遇爵位輕，治平進取難。
不見明經士，白首成一官。
憐爾吾家駒，學問知所安。
得名萬衆中，奮迅生羽翰。
天子臨廣廷，公卿肅衣冠。
傳呼署甲乙，誰不傾目觀。
我時忝陪侍，趨拜玉座前。
鄂秀莩亦榮，不自知欣懽。
勿言勢尚卑，無以地固寒。
鸞鳯曾棘棲，蛟龍亦泥蟠。
孟軻稱三樂，富貴不與焉。
恨我不如爾，千鍾益悲歎。
奈何方遠别，浩蕩江湖間。
臨分豈自勝，流涕空汍瀾。
寡欲求易給，縦心居常安。
一爲淮陽卧，及再芳歲單。
處事非事事，居官豈官官。
念以拙者效，而爲朝責寛。
故人懷英邁，撫轡辱盤桓。
心期謝外奬，談笑用爲歡。
淹泊遂將永，望舒毁其團。
别君感匏繫，更欲愁且歎。
功名世所濟，時節不可遲。
夙昔聞斯語，至今良獨疑。
筋力與時背，進取將願違。
譬如寶燕石，無用于重貲。
不恨歲月晚，畏爲豪俊嗤。
見君復感歎，吾道其如台。
古之英賢人，隱顯亦不齊。
出處各努力，悠悠慰我思。
南師鼓琴者，餘力推步精。
千里求知音，徒步入王城。
能高頗自負，一一游公卿。
朝廷富貴人，寵辱心若驚。
聞至必解榻，招邀劇生平。
以兹祿命術，獨得當時名。
朱絃與素徽，棄置莫爲聽。
往往默自撫，或疑非斷聲。
紅塵車馬中，隨俗翻營營。
振衣忽長歎，吾已知時情。
卷槖郤東下，野風蕭然清。
且賫山水意，永待鍾期生。
山梁鳴雌雉，節物春已深。
故花稍辭枝，新葉漸成陰。
流光不可挽，四序密相尋。
今晨已非昔，明日豈復今。
自我愜幽獨，放言冥此心。
胡爲復屢嘆，孔聖有遺音。
相如忽將老，推挽竟無力。
如何羈旅後，棄我復遠適。
貧病束我身，送子恨不得。
時登高丘望，塵土蔽西北。
山河繞秦隴，關陜入胸臆。
形勝懸眼前，顧盼生感激。
指陳出圖像，踴躍効功績。
朝廷厭兵久，勉上平戎策。
昔在西省直，常有中園思。
今來非吾室，猶稱宣城詩。
芳郊後搖落，秋初尚華滋。
丹寶何纂纂，黄花復離離。
俯見淵魚翔，仰觀雲鳥嬉。
物性附所適，吾生亦爾期。
置酒得同好，追勝不知疲。
和歌涼風起，看舞白日移。
興言想丘壑，弱喪慚旌麾。
負郭如辦此，懷金寧足爲。
微月翳西林，繁星燦如錦。
歡言戀清景，展席不遑寢。
涼風能相期，沆瀣若可飲。
勞生傷局促，徂歲急苒荏。
爲君捐萬慮，高卧且安枕。
山野宜獨往，出郭愧賓從。
終爲吏事役，猶與賢者共。
平湖色清淺，霜落冰始凍。
遠郊氣氤氲，臘近春稍動。
鳥飛甚閒暇，獸起或驚縱。
愛此去人遠，相勸解君鞚。
崇岡象崤阪，宿莽似雲夢。
游目際天地，褰裳凌菰葑。
吟非騷人怨，賞及舞雩誦。
塗遠意逾適，笑彼阮籍慟。
夏至無與適，驅馬出東城。
漸去市井喧，稍增耳目明。
風勁山瘦高，露寒水澄清。
造景不及言，暢然得此生。
姓名謝朝隱，出處與物冥。
豈伊漁樵合，鳥獸亦不驚。
待此用卒歲，優游諧我情。
翰林氣英發，博學起徒步。
初射東堂策，巳稱濟時具。
出入三千歲，差池千一遇。
青雲得自致，白眼與俗迕。
勁節凌秋旻，玄文匿深霧。
尺璧可令毁，堅石難使鑄。
董生膠西相，賈子長沙傅。
終疑希世才，良用制作誤。
銜悲去修門，觖望動行路。
落落長松姿，歲晏悴霜露。
平生慕高名，邂逅隔清晤。
心許千金劍，無由挂君墓。
端居亦無賴，幽賞每多違。
扁舟試獨泛，鷗鳥肯相依。
日暮無所詣，興盡復還歸。
閉關予非用，適野子能謀。
勿言雅俗異，卒歲共優游。
清詩狀景物，秀氣豁霜秋。
篇終寄一笑，因以緩心憂。
獨夜一卷史，上尋千歲間。
咄嗟興廢更，俯仰朝市遷。
古人病無聞，愚智矜後先。
共樂無窮中，正如朝露然。
向觀功名際，自以皆萬年。
邇來令人悲，蚊蚋過目前。
安得謝浮俗，高舉凌九天。
捐書以絕學，寄心崆峒仙。
海風水羣飛，中夜滿城雪。
聞雞倒衣起，猶謂庭下月。
出門望天地，高下同瑩潔。
念非汗漫期，驅馬正迷轍。
我本江湖人，雲端想華闕。
今來怳自失，旅唱空愁絕。
微霜下芳草，日月逝逾邁。
青青松與柏，歲暮兩相對。
念我平生遊，孤懷用慷慨。
誰言干里近，引領若海外。
清潁流東南，浮雲向吳會。
臨風意莫展，將子多自愛。
達人視天下，輕重如浮雲。
震雷不經聽，蟲飛寧足分。
吾慕龐德公，谷口自耕耘。
身世兩相棄，放言麋鹿羣。
此風久難尚，之子今復聞。
我亦問津者，滔滔遠慚君。
鮮鮮秋菊花，粲粲黄金錢。
採掇時苦晚，棄遺情所憐。
道人教爲枕，示可以延年。
早昧攝生術，恐爲多病纒。
又從省俗事，視聽苦不便。
往往發昏憒，未知所除蠲。
但使寐無覺，不謂藥可痊。
今者誠有遇，秘之慎其傳。
愈風得難老，高卧齊古賢。
作詩叙終始，物薄戒輕捐。
憂患使志衰，羈旅哀年邁。
夙昔仰高山，邇來得傾蓋。
孤游幸無恨，三益良有待。
惠我金玉音，醒如濯聾瞶。
悵然反自感，久矣病昏憊。
微君念氣臭，誰與振菅蒯。
聆弦感英韶，觀海憚珍怪。
內省終懸罄，無由報雜佩。
江表山水區，南昌神仙宅。
固宜生賢俊，邈與塵土隔。
昔在君伯氏，實爲萬夫特。
文采何輝煌，聲名盛赫奕。
差池中道夭，冥漠神理默。
德業誰與倫，天倫自準的。
龍蟠豈終潛，鳥伏必遠擊。
君今鍾其美，遠到未可測。
邊兵未云備，競矜弓弩强。
斯人久銜恩，獻力固所當。
上山伐檀欒，入林候飛翔。
豈無解網心，大義須勤王。
安得會稽嶺，集居共工旁。
安得解羽澤，在君禮義鄉。
剪翎副之箭，一一堅且良。
朝發摧西戎，夕發斃東羌。
不煩天下民，萬里坐寧康。
平日日在簷，今日日在堂。
西風稍已急，百草不復芳。
蟋蟀何獨悲，戚戚鳴四牆。
客子多所感，中夕起徬徨。
貧病自早衰，何必秋氣涼。
心憂不能眠，非惟寒夜長。
孤軒遶危桐，颯颯聞閙雨。
驚起視前除，飛花亂如舞。
輕香密伊席，晚景容當戶。
玉粉散游蜂，珠華濺高宇。
紛紛綠苔上，半已隨泥土。
邈彼丹穴鳥，何年翥文羽。
芳時不可驟，歲晏聊容與。
孤鸞方北游，威鳳復南翔。
邂逅中道遇，其音何鏘鏘。
太平向百年，此固多美祥。
擾擾都人士，爭先覿輝光。
雖無醴泉流，江水清且長。
雖無朝陽桐，翠樹茂且芳。
念將萬里逝，願得少徬徨。
爲君賦卷阿，因以謝楚狂。
浮飆解重陰，白日麗青天。
凛凛秋氣肅，蕭蕭風景鮮。
脂車駕我馬，覽物往于田。
幽興未能盡，中途復來旋。
古人不可及，獨往秖自憐。
豈若偃吾室，優游以忘年。
朝光出屋角，鳥雀聲正喧。
天寒未能起，緼袍有餘温。
智士困朝市，勇士敝中原。
自古貴高卧，豈嫌長閉門。
功名貴早達，時俗輕小官。
念子兩未適，出門何獨歡。
古賢有祿仕，先聖戒色難。
義慊固爲美，勢卑豈足歎。
采蘭歲云暮，接淅心不安。
宛轉腰間絲，崔嵬頭上冠。
車馬有光輝，里閭有聳觀。
勉旃愛玉體，自致青雲端。
裴侯江海士，往者未相識。
但聞太學生，素號萬人敵。
羣雄會南宫，精鑒動宗伯。
先鳴氣軒昂，一日聲烜赫。
青雲開岐路，黄鵠張羽翮。
多幸旅後陳，同時被親策。
指縦聽高論，灑落駭餘力。
不意沈下僚，于予有愧色。
蘭臺校中書，幕府贊婉畫。
起家固多榮，負米輕遠役。
此心古人少，于義吾子得。
秋風感羈旅，道遠思自適。
昔在谷子雲，語妙氣縦横。
遨遊五侯間，談笑臨公卿。
丈夫伸知己，未必老一經。
懷寶迷其邦，古人誰謂平。
楊侯東州客，三歲不飛鳴。
雜沓二府書，繽紛委弓旌。
結靷西入關，長揖謝諸生。
風霜豈不永，意氣故自輕。
伊昔惟一劍，蒯緱吐悲聲。
當令代舍長，見我珠履榮。
暮歸欲投息，明月强我行。
越陌復度阡，古人知此情。
叩門童奴走，升堂兒女驚。
呼酒徑就醉，益復招友生。
不可不與飲，子真勝公榮。
顧聞四壁間，絲竹金石聲。
此非孔子居，那得爾鏗轟。
夜闌興不盡，積雲解我醒。
噫嘻王子猷，浪得千載名。
微言昔廢絕，大道隨荒榛。
上下千歲間，天將復斯文。
若人實命世，述作參鬼神。
横制萬里波，不爲流俗珍。
大音破昏聾，有若雷霆震。
惜乎世莫用，竟以奇怪聞。
哀哉揭陽貶，勢屈道則伸。
孔子亦有言，求仁而得仁。
我昔讀其書，固常見其人。
邇來觀遺像，忽若平生親。
輪扁不言巧，丹青豈復真。
尚存高山意，俯仰冀日新。
平生交一臂，觀化此山川。
俯仰成陳迹，高低俱絕弦。
浮雲杳何處，衰病兀蕭然。
擾擾紅塵合，誰予慰目前。
高枕北窗下，柴門晝仍關。
偶有微風至，欣然解人顔。
瞑目恣遠想，超遙出塵寰。
自昔太古來，幾人得此閒。
讀書取適心，名譽非所攀。
堯跖本不辨，況乃章句間。
牛羊死牢筴，麋鹿安深山。
物性有不齊，何知智與頑。
相去不在遠，百里若異方。
相别不在久，一日如歲長。
我昔不願仕，會知出處妨。
因循竟不免，密勿猶自强。
默默抱遠志，悠悠視流光。
豈知豢雞鶩，止欲歸稻粱。
飛鳥呼其儔，羈馬憶故鄉。
況兹平生懷，奔走非所望。
朝吟在子邊，夕夢居子旁。
歲暮菽可採，云誰助傾筐。
桑落酒當熟，誰復共稱觴。
忽忽無一歡，昏昏坐中堂。
拂衣告言歸，念彼穉且狂。
作此聊自娛，我思不能忘。
謬爲天官屬，得與選事親。
略計三百州，綠衣九千人。
較材迷長短，守法愧因循。
救末知不足，澄源力難伸。
諸君備鄉老，多士競國賓。
鑒形肖止水，播物參洪鈞。
解論皆造微，詳延必逢真。
仰成寛吏責，端本慰吾民。
功則太平始，任非百職倫。
聚精會冠劍，重鑰閟埃塵。
寄重地必禁，問迹疏無因。
風雨何蕭蕭，雞鳴夜將晨。
一日如三月，況兹别累旬。
前日君遠遊，相憐每獨悲。
寧知君未返，自笑還若兹。
賢者易姓逃，聖者微服馳。
聖賢不必容，吾道其如飴。
浮舟潁水清，遠與塵囂違。
卜鄰西郊郭，得近樵漁期。
主人文章伯，聲望高一時。
平生莫往還，見我如舊知。
勢與年俱忘，胸中坦無疑。
人當意氣展，何有憂寒饑。
反思萬類情，紏纒未易推。
向者雖定居，睽孤常不怡。
邇來暫奔走，師友足自持。
物或損而益，吾又何怨爲。
且苟無陳人，吾豈能至斯。
歲窮景蕭條，多感令志衰。
須君濟其弱，嗟子何當來。
積雨不自已，季秋聞驚雷。
行子方遠道，憔悴感我懷。
流潦紛縱横，高岡蔚崔嵬。
左右無所覩，出入蒿與萊。
百步一躑躅，十步一徘徊。
村墟斷人煙，沈竈或産蛙。
日月懸一隅，雲霧安得開。
天遠人事邇，勞生使心哀。
獨不如鳧鵠，奮翼超高飛。
相望空長歎，撫襟泣如頹。
城東與城西，相去咫尺耳。
不得同朝夕，譬如隔山水。
況兹歷三秋，正復累百里。
念我誰與遊，悵然豈能已。
古人稱莫逆，未必居密邇。
自嫌感豫深，更失笑談理。
寡陋使心憂，空虚見人喜。
觀過而知仁，且當謝君子。
走馬平舒道，初日明三峰。
嵐光共淡蕩，千丈青芙蓉。
伊昔臨畫圖，但愛神仙蹤。
安知復壯麗，翰墨難爲工。
我行天地間，異景曾此逢。
至今想見之，秀氣常沖融。
世事勞人生，壯年成老翁。
山中定見佳，恨未與君同。
俱持强漢節，共下承明殿。
相從不相及，相望不相見。
平生慕儔侣，宿昔異鄉縣。
展轉多遠懷，恍惚猶對面。
桑乾北風度，冰雪捲飛練。
古來戰伐地，慘澹氣不變。
贈君貂襜褕，努力犯霜霰。
一尺握中策，無由奉深眷。
昨日非今日，今吾非故吾。
蠱鳴知歲晚，鬚變哀年徂。
萬事異俯仰，達者與化俱。
故人千里外，高義獨何如。
眷眷尺素書，湛湛雙酒壺。
勸我加餐食，示我長相於。
可憐平生好，不異東西居。
我今心如結，那得從公舒。
長安風塵地，見子若舊交。
意氣何激昂，骨幹真蒲梢。
戎胡擾邊封，殺氣連二崤。
丈人國長城，多壘憂四郊。
勁兵向海西，千里沸鼓鐃。
共傳校尉印，勇略如虎虓。
功業繫感激，念當覆妖巢。
秋風日夜清，敵人知折膠。
努力張國家，寄聲慰衡茅。
貧别書信闊，接壤如天涯。
沉憂心膓窄，少日如歲時。
食荼苦在味，集蓼辛在外。
百感従中生，通夕不遑寐。
世路豈飄風，游子常轉蓬。
鏡中見二毛，何啻非老翁。
晚慕馬少游，結廬守鄉井。
簡略或易足，長當並形影。
張君于福樂，先進野人也。
曩者吾見之，大驚彼何者。
鬚眉交蒼白，被服必儒雅。
故善殷周間，不居王鄭下。
諸士多及門，之子獨在野。
食有脱粟飯，出無款段馬。
鄉閭行雖高，時俗知亦寡。
昨聞修庠序，造士繫陶冶。
斯人宜聘起，可以專楚檟。
養賢須勤渠，風教隨用舍。
望君萬里餘，誰謂我心寫。
我昔居宋都，潛有伐樹憂。
不期得君子，卒歲同優游。
楊生舊相知，情分故綢繆。
阮公出傾蓋，而肯如白頭。
古人有忘年，嗟我非此儔。
譬如羔袖微，豈可參狐裘。
知人視其友，孔聖稱焉廋。
所以梁楚間，亦聞東家丘。
相從未云厭，相别難自留。
贈我數百言，精神露蛟虬。
楊子期我用，謂當佐王侯。
阮公推我文，云可齊尹歐。
斯言豈易當，斯道豈易求。
奈何千金珠，中夜而暗投。
書紳願自勗，雜佩非可酬。
欲知相憶心，淮水清悠悠。
中堂明華燈，宥坐湛清酒。
筆硯居我前，史籍在我後。
君知我不樂，我念平生友。
强醉誰與歡，悵然夜將久。
后皇富佳樹，柑實掩羣衆。
磊落驪珠圓，參差金壺重。
剖丹瓊瑤碎，蓄潤霜雪凍。
封苞萬里險，照耀高堂供。
憶昔伯禹籍，蒼茫闕斯貢。
及乎騷人賦，流落遺爾頌。
反登橘柚輩，海物隨錯綜。
圖諜迷萬世，不平竟誰訟。
頗疑古未有，彼故得豪縦。
溟海通蓬萊，近由仙者種。
又疑美過絕，讒口斥不用。
寂寥三王時，此理彌可痛。
安得舉其族，北遷越巖洞。
歲比萬戶封，蠲煩與人共。
貧病不出門，趣與時俗乖。
高卧謝賓客，秋葉忽滿階。
今旦爲誰埽，釋子遠見懷。
問我平安否，曠然外形骸。
貌疏意如真，語淡情反諧。
旅人非一感，及爾能安排。
聞道常愧晚，智也豈有涯。
他日更解榻，虚談慰心齋。
師雖支離流，于道乃全人。
未嘗事感豫，來者自欲親。
時時平是非，往往動精神。
縱横及萬事，慷慨驚四鄰。
乃知全一身，不必山野民。
乃知憂當世，不必朝廷臣。
語默兩有適，動静皆可循。
彼哉小丈夫，孰能識吾真。
積陰向十日，不見江南山。
何意浮雲盡，依然庭戶間。
芳草晚已歇，瑤華初可攀。
故人在遠道，悵望凋朱顔。
我求一州牧，竟至無津涯。
相看佩銅虎，似欲凌青霞。
分陜本相事，憩棠成棣華。
優游山河勝，肯厭多風沙。
人遠地形曠，氣收天宇高。
不辭乘興出，直恐應接勞。
送雁時揮弦，羨魚復臨濠。
君知適意樂，未悟生二毛。
歲晚農事畢，里閭競歡然。
相見有餘情，獨游頗忘年。
上懷羲皇世，下感沮溺賢。
豈以六金印，而輕二頃田。
許生擅丘壑，融結隨毫端。
醉埽堂上壁，參差皆可觀。
飛雪暗連峰，對之中夏寒。
吾能捐萬事，于此聊盤桓。
澄澄春波深，中有魴與鯉。
無人收潛隱，好生得吾子。
投竿坐孤石，盡日倦未起。
既失常若驚，有逢忽然喜。
子心豈殘物，子道豈娛己。
人誰辨子意，我請盡其理。
垂釣須得鮮，治國須得賢。
所以不憚勤，豈在蝦魚間。
君子愛其君，諷諭以爲先。
詹何臧丈人，古事皆已然。
誰將子之術，更誦吾君前。
歳晚天地閉，積陰凍乾坤。
大鈞止亭育，羣鬼私自尊。
竊弄造化柄，擅令衆陰存。
幽奸發玄漠，死氣蒸黎元。
朋黨漸相蔽，大辰訴其冤。
帝惟百物憂，恐不見陽春。
敕使拘衆鬼，朝曦送微温。
大明煥幽鬱，和氣迥崑崙。
初曉尚餘禀，漸高遂增暄。
煩冥避窮朔，玉燭調中原。
衆蟄久僵俘，今來更騰鶱。
微禽鷃與雀，弄影勢飛翻。
草木反生意，益思擢鮮繁。
潛魚離冰穴，無數遊清源。
嗟我同此慶，兀然坐朝昏。
緼袍幸可賴，卒歳無復論。
稍稍出辭氣，仰天荷公恩。
始知過狐白，願得陳至尊。
昔宋有愚叟，亦能款君門。
况今事西討，十萬羅櫜鞬。
烽火通警急，鐡衣遶夷蕃。
幸悲墮指魄，少慰無衣魂。
誠使勝挾纊，豈在衣便蕃。
斯言出感激，忠信非詐諼。
何由露天聽，虎豹守天閽。
南極無永晝，北方多苦寒。
負暄意頗適，容膝居亦安。
嘯傲長者轍，崔嵬切雲冠。
道書異俗味，稚子同大歡。
不覺老將至，安知利害端。
被褐暖不足，負暄温有餘。
內慚意氣狹，婉孌在庭除。
清晨倚西楹，夕暮守東隅。
常恐浮雲起，冰雪不須臾。
靳靳懷薄願，安得留飛烏。
日出東南隅，晨光散瞳曨。
山形西北去，暖氣浮冲融。
天地大逆旅，客身一飄蓬。
胡雛啼朝霜，邊馬嘶朔風。
獨懷負暄樂，未許斯人同。
歸當獻天子，無乃笑愚忠。
焦明忌常處，蟪蛄愁永年。
淺俗更相訾，曠懷自邈然。
我從造化遊，夐立萬物先。
四海固咫尺，大椿不獨延。
日月爲我駕，昏明相回旋。
超遙無終薄，浩蕩遺拘蠻。
豈與功明士，姝姝以暖暖。
智極蝸角下，形敝陽榮間。
種萱不種蘭，自謂憂易忘。
綠葉何萋萋，春愁更茫茫。
古人有虚語，名實未必當。
南箕與北斗，燦爛空成章。
簫韶豈不美，爰居終自悲。
俛仰魯城上，驚顧不能怡。
伊昔舜廷內，鳴鳯爲來儀。
和聲詎中變，衆聽邈難齊。
澆淳懸異代，聰昧未殊施。
咄嗟播鼗武，永乏滄海歸。
漢陰灌園叟，抱甕力難任。
規爲一何拙，機事自傷心。
賜也不受命，愧之汗沾襟。
至言與世邈，幽操非俗尋。
以此高宇宙，豈知倦山林。
彼哉夸奪子，佩服爛朱金。
商丘有奇樹，厥生非一朝。
修根走靈社，騰幹拏赤霄。
拳局無大用，液樠不可彫。
誰謂非世器，終焉托逍遙。
致身適有遇，松桂寧免樵。
百谷馳東南，三江澆吴會。
積陰漏雲漢，涌水翻積塊。
斯民既昏墊，我稼墮顛沛。
魚鼈有餘糧，郊原靡遺穗。
餬口竊自恕，矜寡將何賴。
天道有盈虚，吾寧罪于歳。
救饑苦謀拙，禹稷不可待。
行矣帆長風，因之浮海外。
固國不須險，用兵不須强。
域民在所守，威敵在所良。
由余仕諸戎，秦穆警封疆。
晏子猶在齊，范昭識難亡。
小國有其人，大國豈易當。
奈何億萬師，牧野遂煌煌。
天馬出西極，由來中國用。
楩楠秀荆楚，乃作晉梁棟。
遺材彼興憂，得寶此以重。
伍員楚亡命，一旦摧郢衆。
世薄事有然，申胥得無慟。
織女有恥羞，歳一過牽牛。
暫來已遽往，光景不少留。
會合一何亟，離别一何脩。
不知靈匹意，正使今人愁。
河漢清且廣，風波無時休。
蹇修古不存，烏鵲相爲謀。
理拙心莫同，誰令結綢繆。
蛾眉坐自老，紈扇空悲秋。
熒煌昭回章，婉孌靈匹燕。
薄霧垂絪衣，明星綴華瑱。
潔身奉君子，所幸常顧眷。
風浪既多艱，歳時劇飛箭。
會賒别堪疑，那能鬒不變。
願構虹蜺梁，與君常相見。
楚山積陰霖，百谷盛號怒。
虎豹亡其曹，蛟龍失所据。
勢排蒼崖列，力與巨石注。
頃刻浮青天，微茫浸高樹。
兹城依平原，自古北懸瓠。
墊溢安敢辭，漂浮實所懼。
禹功不可及，河伯欲誰惡。
寧以蛙龜歡，姑爲下民蠧。
築防力不足，疏瀉志猶慕。
安得鞭馮蠵，從兹萬里騖。
海上雨初至，中庭樹交翻。
幽人整冠帯，喜見雷電存。
積潤瀉河漢，餘滋被邱原。
魚龍倘可活，鼃黽誰嫌喧。
稍稍秋欲變，微凉入前軒。
古人致亹亹，吾亦開吾樽。
御叔小丈夫，頗知笑臧孫。
賢愚定誰是，興盡忽忘言。
曠野凉氣早，八月風已寒。
遙雲結層陰，白雲被芳蘭。
徬徨步高隰，怵惕傷肺肝。
奈何遠别離，涕下若波瀾。
聽訟吾猶人，安得終曰間。
從吏已可知，拂衣未能還。
逍遙及餘暇，苟且寛心顔。
灑掃延清颷，空凉闢重關。
古人有所處，才與不才間。
持此以自娛，將非真隱然。
伊堂早頹挫，松柏亦憔悴。
常惟摧爲薪，中塗失蒼翠。
昨來始營葺，榱桷復高麗。
蕭蕭青雲幹，始有百大意。
神明頓來還，故老咸歔欷。
朝燕得所常，問誰救其敝。
吾家渥洼駒，頗有超絕氣。
好事能復古，愛奇趣起廢。
後凋甚明白，來者思彷彿。
此實賢智謀，古人貴豈弟。
仲尼頌子産，其養民也惠。
召公憇甘棠，後世歌蔽芾。
勉旃崇其業，事足伯父繼。
令名與佳樹，自可俱億歳。
我祖學蘆山，潛光玩詩書。
君家獨先覺，一見矜里閭。
固有如陳平，長貧賤者乎。
青雲果自致，遠鑒驚羣愚。
鳴風兆有媯，懿占信不誣。
粲然諸子賢，仕各列大夫。
號稱萬石君，盛事衣冠無。
聲華輝圖史，豈獨榮枌榆。
外族繼清高，恥爲事物拘。
未嘗入城府，奕世風不渝。
宜有羔鴈求，怪其久闕如。
君來就鄉賦，信足光慶餘。
郡守勸駕行，紫庭與計俱。
努力事學問，豫章擢扶疏。
游子懷故鄉，矧伊接葭莩。
勉率爲歌詩，尚能念起予。
南方酒如澠，醉倒本容易。
蔡姬緩聲歌，清響動雲際。
惜哉知音稀，此輩自難值。
曩者東山游，一日已三歳。
人遐成陳迹，興盡失超詣。
寥寥方外歡，獨數嵇阮輩。
凍雲臨寒空，掩鬱邁往氣。
引杯亂愁思，擊節還拊髀。
鑿井不及水，雖勞乃無功。
耕田捨終畝，歳暮安俟豐。
人當少年時，耳目明以聰。
所爲患不能，所學患不通。
患之不自勉，老去逾顓蒙。
雖復欲自力，歳時已飄蓬。
譬彼陟大水，不能曉西東。
諭爾安可忘，我嘗夢周公。
朝乘日車出，暮戴星影還。
顛冥朝暮中，出入咫尺間。
已覺素志非，更知人理艱。
小利專欲速，大德不踰閑。
楚塞常閔雪，窮冬未爲晚。
欣看朔風過，想自萬里遠。
崩騰龍沙飛，浩蕩北溟卷。
勢排炎荒瘴，力救南國旱。
悲鴈飛何之，蟄龍卧終偃。
至神亦憔悴，爾輩何繾綣。
歳陰倐將改，天運有必反。
慷慨吾何言，短衣數自挽。
十日三雨雪，同陰坐朝昏。
幽人感歳晚，更覺日月奔。
勁風西北來，轟哮動乾坤。
中州山崑墟，四徹皆璵璠。
鴻鴈遊可哀，竹柏生僅存。
念此使心悲，何時見陽春。
志士則憔悴，薄俗安足論。
鄉里狐狢兒，反怪天正温。
前夕盛雷電，謂言春和發。
典衣買春酒，歳事亦可悅。
不知天難諶，信宿更凝冽。
朝來雪盈尺，初計頓乖越。
吾廬甘重塞，敝褐忍百結。
豈敢咨祁寒，又非慕炎熱。
陰陽相交錯，萬一成災孽。
憶昔魯隱公，九年春三月。
癸酉雨震電，庚辰大雨雪。
春秋書爲法，其事何照晰。
曾經聖人筆，下學而上達。
况此四月間，又當季春末。
願排閶闔戟，一獻春秋說。
路遠泥阻深，愁哉卧巖穴。
客身困旅人，未如負舍蝸。
滚滚荆吳間，所居不常家。
宴安非吾事，但恐髪早華。
且復一日葺，隨時具生涯。
白盛爛四壁，塋凈磨疵瑕。
虚明豁心府，永使思無邪。
愁來莫與語，起就書龍蛇。
亦足寫方寸，放歌快咨嗟。
苦嫌中庭窄，所生野草花。
故須種松竹，反憶日月遐。
歳寒與誰共，惆悵終無他。
繁陰乘炎夏，晦色竟朝暮。
蛟龍困雲雷，虎豹病氛霧。
過時畏昏墊，推分縱所遇。
閉閣空自愁，救饑眇無素。
江侯卧閭里，本自濟時具。
方與造物遊，昔同斯人慮。
作詩破幽憤，極筆紆遠慕。
磊落三賢人，千秋如面晤。
道同義相契，未必形影附。
長謡雞鳴篇，因見君子度。
幸從大夫後，而無吏事憂。
出沐風雨夕，閉門松菊秋。
素交辱見過，意氣何綢繆。
車騎皆雨立，富貴若浮雲。
圍棋紓壯心，酌茗當獻酬。
豈惟鄰里好，足慰平生游。
書籍可許通，水火得所求。
獨恨雞黍薄，無以充淹留。
我窮若匏瓜，于世良悠悠。
寂寞守一隅，非君誰見收。
庶幾除三徑，玩此歳方遒。
莫令子衿詩，更作商聲謳。
東風破窮陰，農者亦望歳。
宿雪滋巳消，驕陽更爲沴。
璣衡運元化，律呂導和氣。
四序宜平分，斯人尚憔悴。
關中大兵後，所向半凋敝。
荆棘獨至今，睠言可涕泣。
憶昨辭紫宸，從容畫民事。
焦勞見顔色，曠蕩灑恩惠。
開倉出其陳，履畝奪浮議。
乃知聖神心，獨在舜禹際。
所憂吏不稱，未足效兼濟。
安得三日雨，滂沱澤厚地。
百昌奮皆作，吾亦免于戾。
吁嗟望雲漢，冥漠想萍翳。
交泰及此時，羣生豈終否。
富貴抱憂患，貧賤苦煎熬。
居此二者間，幸無終歳勞。
養生賴裘葛，卜隱開蓬蒿。
既不碌碌冗，又不巍巍高。
炎凉縱所遇，寒暑俱可逃。
竭力供子職，大歡對兒曹。
至人貴真樂，名位豈所饕。
咄嗟路傍子，生死堪悲號。
燕雀赴廣廈，雞鶩就卑棲。
我生共有託，生理與汝齊。
憂患歷險艱，轉徙疲東西。
常慕蠻與觸，所居能自賫。
哀吟蹈楚郊，主人欲招攜。
卜築煩里旅，婦姑免勃谿。
此邦非故鄉，習俗素所迷。
頗以羈見忌，得安糝與藜。
下見賢相仁，恤隱逾天倪。
陰德少陽報，眉壽至介圭。
已當受一廛，終身活灌畦。
清波照蓽門，垂柳拂危軒。
靜境偏相慰，鳴禽時一喧。
羡魚還結網，引水自疏源。
嘯傲陶唐世，幽憂不可諼。
吾山會雨澤，汗漫千里秋。
不如蘆泉水，來入城中流。
經營萬餘家，澄澈去無際。
我樂與衆同，泉能起人意。
泉旁宜嘉林，時多桐與梓。
泉間宜美魚，時有魴與鯉。
誰能捐萬事，來我泉上居。
我欲解章綬，從之泉上漁。
先生方獨往，逝與一世辭。
雖未超雲霞，豈嘗顧喧卑。
事親止于適，接物能不爲。
谷中虎豹多，往往行自隨。
此是真人風，何必太古時。
吾欲從之遊，自嫌迹尚非。
寄心逍遙間，聊可以相期。
少服逢掖衣，又爲梁甫吟。
謬膺東藩守，似慰畸人心。
宣布祗上恩，浚明肅官箴。
治醇俗易美，事半功反深。
嘉雨蘇旱苗，慶雲結重陰。
天將假民樂，我以開煩襟。
鉅野會百川，東山凌衆岑。
庶幾緩吾带，一一窮登臨。
秋陰蔽陽光，雨潦如昏墊。
居人鬱無聊，游子行可念。
方攜一樽酒，欲别情不厭。
雖無車馬贈，篇賦私敢占。
人生遠圖在，離索安足慊。
願爲東南風，刮日豁長熖。
取觴醉車軌，千里由此漸。
山野不事事，未嘗中繩墨。
得官筆硯間，懶與慢成癖。
前日承君乏，始親薄領役。
捶鈎校毫芒，簡髪差寸尺。
自知非其任，良有不可力。
君誠神仙人，那得頭不白。
繇兹謝睎跂，依隱就閒寂。
一株青玉立，千葉綠雲委。
亭亭五丈餘，高意猶未已。
仙僧年九十，清淨老不死。
自云手種時，一顆青桐子。
真人西度關，乃祖獨知之。
强著五千言，竦身棄喧卑。
靈光無時没，人世自超忽。
上下千歳間，裔孫亦清出。
論兵復擊劍，遠與道同符。
功名不如意，白髪笑桑榆。
藏書天祿閣，卜居天柱山。
此職無吏責，去去何時還。
山中醉白雲，山下弄流水。
吾已了損益，未知生死耳。
聊登千仞巔，下視寰中塵。
更因長風來，揮手謝世人。
幽蘭晚已秀，新竹直且疏。
樸樕亦巢禽，坳堂自容魚。
長日肆炎赫，周軒正清虚。
適心不貴多，一畝覺有餘。
理會遣孤笑，興來味羣書。
彼何擾擾爾，我獨欣欣歟。
人臣無懷安，吏治猶蘧蘆。
幸及三年淹，庶幾閒燕居。
當時鴛鴦夢，飛入魏宫來。
崇構滅餘香，碧瓦空在哉。
磨礱變新硯，洗刷滌故苔。
但取圭角全，何必瓊與瑰。
中庭兩佳樹，密葉如翠帷。
擢幹一何高，鋪陰被前墀。
清風自翩翻，正晝無炎曦。
拱揖在我前，我常往參之。
隱几旦復暮，卷書坐忘疲。
安知非華屋，聊以庇蔭爲。
瑤室隕帝辛，璧臺喪周姬。
由來滅亡禍，不爲草野施。
偃仰更何顧，欣歡方在兹。
召公愛小棠，百歳俾勿拔。
仲尼憩大樹，一宿輒已伐。
聖賢豈殊途，人事有窮達。
出處何可常，我身固微末。
上無燕伯遇，下無宋人孽。
從容聖賢間，得此亦已竊。
中庭無多樹，花盡自成陰。
熏風吹清和，午影還蕭森。
上有出谷鳥，間關鳴好音。
下有放言人，寂寞卧機心。
人鳥各相忘，語默不見侵。
吾廬此最好，豈意在山林。
宦情重居內，世論輕守藩。
出處苟自得，重輕安足原。
昔常怪蕭傅，恥乘太守幡。
頗獨多嚴生，厭直金馬門。
優游樹風迹，宣布流上恩。
何負廷中臣，而貶千乘尊。
石侯古人風，自令薄夫敦。
平日不汲汲，左遷更軒軒。
輕舟趣行裝，合符去天閽。
高卧可以治，簿書豈所煩。
我亦羈旅人，不堪市朝喧。
又無適時用，坐自悲素餐。
願爲江湖長，聊復育元元。
子若未北歸，相過識吾言。
卜隱謝林藪，考槃寄閭里。
嘉樹爲我徒，清風濯塵耳。
手披漆園書，身擬長梧子。
窮秋忽感悲，埽榻且歡喜。
客游已昨日，已復歳月改。
流光一如此，故物紛晦在。
忽使中心悲，悠悠若浮海。
相思間何闊，此意君當解。
出門逢一士，抱書向南山。
問其何爲爾，欲語輒復歎。
少小貴詩書，志業覬孔顔。
爾來三十載，鬢髪倐已斑。
唐虞不可待，世譽亦恥干。
寧赴巖谷老，行行未遽還。
其言乃可感，使我再凄然。
人生歸有命，窮達何足言。
勸爾飲此酒，唐虞在其間。
分表難强營，俗中彌不堪。
始覺懶亦真，功名焉可貪。
婆婆玩流光，幽寂信所諳。
束带愁逢迎，燕處倦交談。
碌碌史隱間，將爲兹世慚。
香清自足愛，味厚非所倫。
如何缺缺徒，反以花爲真。
花奇不可見，舉世皆忌辛。
誰將擢仙骨，願比芝苗珍。
時事如不聞，煩襟尚鬰怫。
高亭一何壯，俾我遺外物。
是時夏景初，竹樹雨飄拂。
燕雀飛簷楹，喧爭互强倔。
世紛類如此，小大何得失。
始知絕羣動，方外真有佛。
此地可終隱，不惟謝炎鬱。
逍遙鞭其後，豈恨久蟠屈。
廣陵春欲歸，九曲池先暖。
積雪未全消，流波已全滿。
宫城落喬木，岸竹排纖簳。
古事無足悲，登臨苦日短。
衆人于五音，醜正不醜隨。
所以匣中琴，寂寂少人知。
淳和太平風，簡淡邃古時。
得意亦忘言，居然見無爲。
非公藴真樂，此道誰復期。
知音古亦少，况乃今人乎。
至和動殊類，此則今世無。
舜韶舞百獸，事可觀于書。
但非耳目接，便自疑其虚。
誰謂今之人，反不如獸歟。
大音蓋希聲，聾俗或萬殊。
中孚有不化，嗟嗟乎豚魚。
驅馬涉長磧，千里徑無草。
天寒日光淡，積雪常杲杲。
勁風裂肌膚，狐狢甚魯縞。
况我被甲鎧，寢遲起常早。
崔嵬陟高山，日落尚遠道。
人生各有命，豈憚事遐討。
飲冰傷心骨，重研如巨棗。
義深自最勵，身賤寧要好。
親戚何可逢，功名未自保。
少年慕壯健，我獨貴疏老。
吾聞歐公客，必皆當世賢。
衆中一見子，始信斯言然。
綵衣得意歸，笑語春風前。
輕賫尚方履，去影裊翩翩。
百里不足仕，桂枝淹華年。
故須多種秫，爛醉揮鳴絃。
閉門委餘事，久矣卧幽寂。
忽枉臨濠篇，如逮問魚客。
山川盡寫倣，人物多在昔。
形倨遊自遠，善行固無迹。
吁嗟相知晚，起予遽多益。
乃悟文字工，足兼造化力。
熒煌淮夷珠，磊落荆山璧。
他人竭澤求，吾子希世得。
禽微戒輕彈，路暗慎虛擲。
如何忽在此，詠歎生感激。
兹年見二毛，秋至獨多悲。
况乃霜露繁，悟彼歳月馳。
衡門靜無轍，幽徑荒不治。
眷眷武夷翁，傾蓋成舊知。
每枉林下步，笑言輒移時。
目擊良已久，鳯歌復見詒。
諒君徜徉意，當以振其衰。
苒苒庭下槐，蒼蒼山中檜。
臭味久矣殊，榮枯莫相待。
胡爲寓形生，曾不異風概。
擢幹初無根，交陰忽成籟。
死生詣膠漆，幼壯姿姿態。
本同非不佳，末異終恐害。
吾意造化巧，淫樂爲狡獪。
玩此三公才，比之女蘿輩。
不然世俗薄，苟合耻剛介。
妄彼特立姿，樂附柔弱類。
誰能極物理，且以嘲大塊。
陶冶如吾言，庸庸亦何怪。
東風吹陳根，萬木含芳華。
客愁獨不改，浩蕩津無涯。
朝光破浮隱，暄鳥聲交加。
櫻桃此時盛，滿樹紛彤霞。
當戶仍拂簾，參差自相遮。
日高卧未起，顧見驚且嗟。
此復幾日繁，譬如空中花。
非無一樽酒，玩之到景斜。
多慮使意衰，悵然奈爾何。
此花前日時，素雪搖東風。
已驚變濃綠，忽更垂繁紅。
俛仰物三換，歳華終無窮。
因笑樹下人，未悟成老翁。
磊落火齊珠，參差珊瑚叢。
贈遠限道路，成蹊縱兒童。
朝日送風光，宿雲濃不卷。
微陰助惆悵，旅思增婉婉。
新花秀且含，芳草綠更遠。
樂賞及融怡，春暉未應晚。
昔歳有壯氣，恥事一室中。
獨願埽萬里，指麾走羣雄。
少壯意更衰，棄書學老農。
羈旅無田園，飄如野間蓬。
徘徊陳蔡間，呰窳見楚風。
託足不期廣，所存一畝宫。
秋草日蕪没，荷鋤事兒童。
歎息念變化，古人頗固窮。
中庭不踰畝，百草何荒蕪。
綠葉間紫莖，薫蕕互相渝。
所憐薄筋力，豈愛不埽除。
賢者曾蒿萊，吾徒亦何如。
公侵藩垣出，蔓也自難圖。
下牀值蛇蟒，依隱行鬱紆。
至使蚊蚋多，不堪匝肌膚。
古人遺我言，芳蘭戒必鋤。
努力蔑小惠，作詩感躊躇。
鳥啼齋前樹，促駕吾當西。
朝從良友别，夕赴幽人期。
方以會合喜，敢曰道路疲。
予戇昧時利，百事棄不爲。
惟有好賢心，未愧緇衣詩。
徒咢無與同，徒歌無與和。
徒行莫之友，徒語無所破。
慷慨一無徒，始覺從君過。
欣聞酒新釀，堂有佳客座。
歡從尊罍罄，醉聽冠巾墮。
庶可效名士，因君讀楚些。
犀首從横時，無事猶飲酒。
我生太平際，日醉亦何有。
太平多賢才，臺閣固其藪。
濟世圖功名，汲汲常恐後。
我寧樂自放，甘與物俱朽。
顧惟人間迹，澶漫獨已久。
智謀乏施設，筋力倦奔走。
幸爲朝廷知，而免職事守。
人當自量度，快意安所受。
何能强繩檢，希世視自負。
晶熒流霞波，泔淡白玉斗。
歡來無虚席，嘲笑命賓友。
殘冬雖餘幾，自足數開口。
浩歌迎春風，安用獨醒叟。
雖居江上城，不識江邊路。
故移蘆葦叢，粗慰江湖趣。
翠華侵硯席，疏影入牖戶。
歳寒待爾共，好尚與時迕。
勿以比蒹葭，蒼蒼瘁白露。
富貴信多士，况乃主恩深。
京洛多風塵，冠蓋自成陰。
片言代拱璧，一顧溢千金。
嗟我固貧賤，處俗謬浮沈。
咄咄人間世，俯仰愧山林。
信陵貴公子，仁義不掛口。
猶有三千客，名聲極高厚。
而况賢者門，四方所奔走。
豈無青雲士，磊落照前後。
我雖非其人，慕用意殊久。
差池混出處，百望乖一隅。
羈旅陳蔡間，忙如喪家狗。
擔簦始自致，傾蓋許白首。
中堂陳詩書，高會置樽酒。
豈惟聽餘論，復喜識賓友。
魏侯希世珍，頗爲平生舊。
他時恨契闊，並生喜邂逅。
危冠切浮雲，長劍掛南斗。
同志此莫逆，孤遊信無負。
切磋變新巧，綵繪飾餘醜。
自謂當窮年，如何復分手。
士生得所師，文學致不朽。
吾衰莫自力，子壯諒何有。
當取天下名，還爲生人壽。
孟公乘興出，必造龍山頭。
回望默不言，夕陽始還輈。
千年雖悠遠，此意故風流。
咄嗟無知者，寂寞空荆州。
霜風蕭騷晚，楚水荒凉愁。
安得款段馬，往來時獨遊。
上天賦爾才，若不受羈紲。
失身偶見獲，羞與家禽列。
秋風半夜起，鴻鵠兩飄瞥。
物生各自適，聽爾歸寥泬。
白雲入雙眸，尺地肯自屑。
慎勿逐鷃爵，□□不足絕。
不過倉廪中，朋黨爲偷竊。
鴂鶗最堪憎，擅使芳草歇。
勉力霜霰期，方爲鳥中傑。
芳草久已歇，星火奄向中。
日暮玄鳴蟬，歳華坐將空。
輕舉塵壤外，逍遙神仙同。
豈伊感時節，悲嘯臨長風。
夕露鮮餘潤，炎颷成藴隆。
清虚浪自足，高餓亦云窮。
處世誠碌碌，白髪生滿頭。
所以不自慚，數從長者遊。
醉翁名世者，事業晞孔周。
獨立千歳外，邈然已難儔。
韓范青雲姿，奮飛起西州。
徘徊霄漢間，下視輕蜩鳩。
詩老最前輩，名聲三十秋。
篇章被海表，豈獨魯與鄒。
今我親見之，執鞭乃所求。
何况登其堂，舉觴預獻酬。
清談破羣疑，嘲笑寛百憂。
以此捐歳月，吾生同悠悠。
雲昏江水闊，兩淮不可測。
山丘望亦迷，馬牛豈易識。
高帆乘長風，俄傾屢欹仄。
未知所趣向，稍稍萬宇黑。
近津見蘆葦，其外水正白。
操舟投其間，宿鳥俱闢易。
水深不可纜，叢梗以爲力。
蚊蚋秋尚繁，不眠坐通夕。
中宵風逾厲，潮水相蕩擊。
安得似人者，謦欬在我側。
天明啓牖戶，願見白日色。
莽蒼暘谷間，竟爲霧雨隔。
追觀宵征處，波惡生悸惕。
絕糧非陳蔡，從者亦悽惻。
冷冷清池水，泛泛不繫舟。
興來可獨往，興盡自難留。
留無淹回責，往無進取憂。
世人共擾擾，真賞空悠悠。
章華楚人困，姑蘇麋鹿遊。
君看如意臺，乃知賢者謀。
長夏炎氣隆，高田劇焚燒。
惜哉淮海卑，無力能沃焦。
起顧郊野間，離離悉苞蕭。
日夕多狂風，飛塵蔽招搖。
誰能起蛟龍，雷雨蘇宿苗。
眇然坐自想，幽意增煩歊。
子真王濟徒，愛馬有馬癖。
毎嫌駑駘衆，未覩千里格。
朅來飛龍廐，一一數白黑。
始驚麒麟骨，秀出無與敵。
旗旄亂雲霞，鼓吹喧霹靂。
從容看回旋，感激私歎息。
此當逝崑崙，上與天無極。
奈何局軒陛，終歳老羈靮。
主人貴公子，埽榻多命客。
聊欲寛其意，無爲稍戚戚。
珍羞雜水陸，清酒漾金碧。
嘲笑心目開，留連日已夕。
歸來興不盡，駐馬問所適。
知我方會友，投鞭遽登席。
貧家竟何如，脯醢乏餘力。
歌舞復無素，兒童强敦逼。
多君平生懷，不與貧富隔。
歡來亦酩酊，俛仰愧三益。
雨息風亦止，落月猶在天。
舟人相呼起，稍出蘆葦間。
暗中各紛拏，四聽聲正讙。
開戶視所從，大江自漫漫。
衆星若連珠，纍纍浮深淵。
津涯杳難知，勢與天地寛。
俯見舟楫微，萬牛一毛然。
虎豹嘷岸傍，蛟龍浮其涎。
兢兢抱危懼，忽忽忘食眠。
人生誠多憂，况乃行路難。
歳晚見黄菊，悲秋空復情。
故人豈知我，朋酒適平生。
舉杯遠相屬，目盡歸鴻聲。
醉眠東籬下，此亦淵明情。
我惟一逢掖，入爲二千石。
聲迹不相同，禮貎謂誰敵。
既許游藩籬，又喜升宴席。
酌酒澆磥魁，賦詩聽警策。
朋從常苦少，佳節古所惜。
既醉忘形骸，笑言俱莫逆。
使公貴且壽，富有貧賤客。
會短别日長，愁多歡情少。
古來人間世，于道同擾擾。
我髪日已蒼，我顔日已槁。
離憂固如此，四十未應老。
誰能跨浮雲，相與成莽眇。
吾子心莫逆，庶當悟意表。
繁霜墮衆木，朝光破初寒。
游子侵旦發，隱忍行旅艱。
走馬東郊門，别愁莽無端。
川長不可厲，泛舟觸波瀾。
相及墟落遠，解驂請盤桓。
班荆道路側，酌酒還據鞍。
殊鄉閲人多，浮俗見子難。
結交形骸外，生計出處間。
江湖天一涯，冰雪歳欲闌。
昔賢往不反，子陵與伯鸞。
東游信不惡，相望終永歎。
爛漫十日飲，未快遠别情。
醉魂幾時醒，直見潁水清。
前歡絕莫尋，離念紛更盈。
車騎暫休汝，賞晤得時英。
披襟兩相照，話言僕屢更。
論史既衮衮，說經亦鏗鏗。
一觴亦一詠，樂事真相并。
會合固難常，我獨嗟南行。
回首念前好，感物非嚶鳴。
明發成寤歌，勉勉趣遙程。
王喬一雙鳧，乃是尚方履。
誤逐閶闔風，飄然太湖水。
湖水連天涯，茫茫湛清輝。
秋來興不盡，似欲都忘歸。
玉疊鱠如雪，碧壺酒若澠。
醉輒問左右，何如張季鷹。
君乃蓬邱人，神仙有名籍。
不應自放浪，久爲塵中客。
我頃卧廣陵，西風見白髪。
八月觀海濤，壯心謝超越。
因欲解印綬，從君五湖遊。
功名非所及，爲具鴟夷舟。
龍興幽泉中，溶雲自潛飛。
氣還大淵下，灰籥先察微。
氣應不必邇，至誠神與歸。
嗟予接休德，志合無纖譏。
譬諸死灰然，安事旦夕違。
胡爲久相越，書問月增稀。
終日相與居，豈知相得懽。
出門一分袂，乃覺攜手難。
西風過浮雲，急雨生早寒。
清秋令人悲，兹遊何當還。
歳月游將晚，念君尚加餐。
往卜潁上居，徒愛潁上人。
巢由節並世，管鮑必相親。
而我與夫子，阡陌東西鄰。
正可白首遊，豈計中道分。
人生莫自必，一别俄六春。
入踐西掖垣，出乘兩朱輪。
佐時乏明略，來往徒紛紛。
上愧洗耳翁，下慚圖霸臣。
念欲投劾去，結茅復從君。
攄我宿昔意，寄聲謝水濱。
君有湖海氣，沆碭凌斗牛。
遠持一卷書，濯我千歳憂。
大音不衆合，至寶非暗投。
感激移人心，汍瀾使涕流。
俗譏陳元龍，世乏劉豫州。
安得排羣兒，卧君百尺樓。
北風吹飛雨，中夏變早寒。
浮雲滿天地，坎井成波瀾。
秋興集我懷，旅愁散無端。
陽光旦自匿，后土何得乾。
嗟君貧非病，所寄瓢與簞。
陋巷無雜賓，商歌激清彈。
甚願裹薄飯，相從饜朝餐。
亦思造暘谷，相與晞朝冠。
力弱泥潦深，乃知行路難。
張陳父子游，乃爲白刃仇。
蕭曹平生歡，亦作睚眦讎。
交合名利間，安得無後憂。
商山有四人，衰老俱白首。
但食巖谷芝，終身不相尤。
未必能獨賢，苟云無他求。
古稱結交難，成敗視此由。
作詩告同心，市義誠足羞。
北軒屬秋霽，曉見風葉零。
置觴命賓友，環坐飛渌醽。
遇適輒獻笑，放言豁中扃。
兀然不省醉，起見天上星。
勉强相勸引，我謡子宜聽。
幸無兵農憂，稔歳蒙休寧。
讀書業文外，惟有醉不醒。
世途若波濤，富貴乃浮萍。
置之無可稱，視彼鴻冥冥。
洪濤翻金堤，冀州變泥塗。
哀哉百萬室，所憂半爲魚。
流穴接道路，呻吟交里閭。
若無慈仁長，安使疲疹蘇。
子在新密時，治聲溢西都。
大水無麥禾，閔然若疾痛。
不忍使者求，建言解其粗。
邦人喜更生，老幼歡以呼。
繩墨制奸吏，弦歌訓諸儒。
復新卓侯廟，慕用已不誣。
今者河朔行，豈其易然乎。
彼將譽所試，况子材有餘。
但恨治者小，百里爲區區。
割雞用牛刀，孔聖所歎吁。
賢者必愛民，民活心乃愉。
幼學長行之，固爲聖人徒。
位下非所恤，勉哉寧君軀。
鷾鴯一何智，俯仰人間遊。
落實不給視，去之畏少留。
高賢在天下，富貴如雲浮。
得失不概懷，損益寧所憂。
若人古巳亡，今復得徐侯。
詞科二十載，朝籍方見收。
四海厭名聲，廟堂多軰儔。
後時不自失，觀化君悠悠。
入辭未央廷，遠牧荒山陬。
去矣成獨往，豈嫌時俗羞。
卜居非卜鄰，適幸鄰花發。
照曜東軒東，暄然二三月。
露香送清吹，晨艷開繁雪。
稚子戲牆根，鳴鷄出林樾。
我來奔羈旅，疑及武陵歇。
欲訪竟無從，空觀對寥寂。
爲人懵俗事，鄰里多謝絕。
獨爾可相親，芬芳未應滅。
少年慷慨輕遠行，岀入楚越多所經。
每令百川盡衣带，獨憶岳陽觀洞庭。
方輿沈潛似無地，倚蓋回還徒見星。
始疑上帝限南北，恐有漏澤連青冥。
西風八月氛霧收，曠宇千里令人醒。
苦爲外境相誘掖，欲棄塵世浮滄溟。
當時發狂頗自怪，真擬乘興攜湘靈。
至今局促不如意，坐視歲月無時停。
涼秋滿眼更多感，回首尚覺君山青。
去年聞鴈江湖邊，爾時異鄉望白雲。
今年鴈南身更北，可憐送目懷居人。
我生羈旅自南北，鴈飛何爲亦遠役。
浮雲滿天我無翼，相與因風寄消息。
中庭長楸百尺餘，翠葉晻藹當四隅。
晨霞夕日自相翳，並坐可得千人俱。
憶昔河決鉅野溢，定之方中作宫室。
當時魯人始種此，還賦衛風伐琴瑟。
春華亹亹六十年，高幹錯落摧寒烟。
悵望空隨衆木老，中舍至音無與宣。
秋風駕流溪水急，君帆胡爲破烟入。
仙人近約武夷會，漢祀山頭羽旄立。
羣山叢叢野波綠，君纓無塵見心曲。
江淹夢筆靈有餘，君歸何時佇盈軸。
棲烏未動清漏殘，寥寥空堂生早寒。
相重樹色如潑墨，欲落月采成渥丹。
市聲嘈嘈入人耳，自笑带星還若此。
秋霜折膠胡馬壯，邊馬窺邊怒邊將。
游騎夜入燒回中，烽火朝傳過隴上。
關東行客關西來，欲說兵形先啜哀。
長戈不能斷右臂，壯士無過委黄埃。
歲輸繒帛顧何益，匈奴反以馳荆棘。
安得連山如長城，遍限中原郤蠻貊。
南人登魚作膢臘，清潭數里奔舟檝。
層冰始解川氣和，百尺分明見鬐鬛。
大網如雲遮要津，須臾牽網迴水濱。
地高勢蹙漸逼窄，忽復逸出黄金鱗。
釣叟篙師共驚駭，失聲奪氣俱逡巡。
素魴赤鯉不足數，棄擲千萬如埃塵。
豈知異物通變化，暫網中還有神戲。
育育水滿湖，中有千金魚。
浮沈得意似太古，不畏網罟畏鵜鶘。
綠蒲欲齊藻初密，紅尾差差映朝日。
疾雷驟雨人莫知，潛有蛟龍取之逸。
鑿池不容數斛水，養魚才勝十餘尾。
可憐出沒萍藻間，還如泛澹江湖裏。
君勿笑坳堂坎井無遠期，假有神物君不知。
風雲變化在倏忽，隨衆幽潛聊爾爲。
歲豐飲酒衆同醉，歲饑散糟民亦濟。
乃知酒酤在官爲長策，上可足財下均利。
黄頭稚子白髪翁，哺糟相隨塵土中。
豈嫌身居犬彘後，還喜生值恩施豐。
翰林仙伯屈主諾，憂民之憂樂民樂。
禍階六筦不易救，恵及連城自云薄。
周公以來千百年，希世俗儒玩糟粕。
排斥酒誥終莫用，感激長謡豈虚作。
恨公未爲富民侯，此等區區豈所憂。
白頭老翁披敗蓑，求魚終日罩淮波。
波深水闊望不絕，網目雖繁能幾何。
大魚鱣鱏入淵底，小魚魂鯢登網裏。
手皸足趼吁可憐，何不爲網大如天。
東風十日不肯回，濃雲猛雨無時開。
紛然萬瓦垂組練，忽變百里吹塵埃。
河魚無翼蹈平陸，水鳥哺子升高臺。
羲和送日不竟夜，陽烏翅濕方摧頽。
腐薪數吹不堪濕，靈井已滿無用汲。
大衢泥潦安得出，敗瓦漏缺端愁入。
街頭紅粟更騰踴，歲晏敝裘方綴緝。
黄花熒熒獨不憂，悵然爲爾臨風立。
麻侯昔爲萊子國，海濱漁人獻文石。
云是秦始皇帝東巡碑，二十一字李斯迹。
桑田變海岸爲谷，此石亦沈滄海側。
浪翻水轉石段空，偶存數尺非人力。
文章雖傳失首尾，猶與史記無差忒。
字形訛缺非昔時，蟄龍病虺相排迮。
念昔屬車八十一，氣如虎狼食中國。
方士獻策通神仙，諛臣奮筆夸功德。
始皇未死名已滅，秦地初分石皆泐。
邇來似覺天意然，欲令後世羞其惑。
君不見夏禹九鼎傳三王，末年乃隨殷社亡。
時平往往暫一見，龍文玉鉉曾無傷。
聖賢作事宜萬代，事非聖賢多立壞。
周南草蟲但書興，爾雅蟲魚浪多證。
豈如紈扇裂冰霜，畫出肖翹皆絕勝。
蠅讒蝶輕螗蜋狷，同類殊名悉相應。
毗陵老匠含天真，獨得于心非氣孕。
牸牛落筆殊偶然，秦女驂鸞不相稱。
因君筆力尤天下，一借微軀聞萬乘。
長安貧客食無魚，浩歌彈鋏歸來乎。
主人聆歌知客意，酌酒買魚相與醉。
一魚百金不可償，操刀作鱠揮雪霜。
鱗分骨解珠玉光，舉盤引筯絲線長。
楚飯彫胡香且潔，吳羮入口如沃雪。
主歡賦詩客稱壽，裂簡搖毫落寒月。
我亦羈旅秋蕭條，思鱸回首江漢遙。
過門大嚼取快意，詠詩忘味如聞韶。
君若乘風駕滄海，更鱠長鯨且相待。
冥冥同雲晝如墨，十日江城雪三尺。
騏驥長鳴向朔風，鴻鴈悲飛困雙翼。
此時窮巷多泥塗，念子衰年少筋力。
時俗反稱少壯賢，丈夫動與饑寒逼。
乘興能枝笻竹來，煮魚温酒澆胸臆。
積雪冥冥春不淹，流光驟去十之三。
根拳枝折物可念，衣敝履穿吾自堪。
天樞回環錯寒燠，地軸開闔差朔南。
乾坤密移世莫測，安得辨士能劇談。
高樓鼓絕昏鴉宿，疏簾暗幕開明燭。
雪風振海夜未央，酒池無冰春更綠。
迎年送臘醉莫辭，回環四序長相續。
一日朔風三日雪，冬來嚴凝春復結。
不知長此終安窮，芳物差池且三月。
雷公怒號何淬嗟，欲起草木呼龍蛇。
可憐慘栗奪氣意，正復惟悴哀泥沙。
紫宸放朝車馬息，鄰里謝交門徑寂。
解龜換酒聊自樂，浮雲蔽日殊未極。
楚越祅氛雜炎瘴，憑陵中州冬益壯。
天兵横厲江湖間，殺氣冥冥逐飛將。
南風不競寒律回，暮雪遠從閶闔來。
雲崩濤涌天地閉，埽灑萬里空塵埃。
公卿入賀陛下聖，海神來朝軍事定。
陰風觸物生晚勁，積雪經旬戲春令。
氣排水國吁可駭，勢覆山城力誰競。
繽紛乍逐飛霰奪，慘淡仰見浮雲定。
稍并日夜明相續，欲亂玄黄色交映。
丘陵迤邐增更高，市井喧卑聽逾静。
包荒含垢似天德，履素居純近民性。
可憐佳境浩無極，非有雄辭豈能詠。
怱憶避地歌其雱，攜手驅車及寛政。
邇來盈尺亦何有，高卧閉門方自慶。
矧占豐歲宜九糓，重抑驕陽敺百病。
龍蛇在蟄鶯在谷，與我俱欣四時正。
新詩翩翩摧古人，汝陰太守明廷臣。
侔色揣稱笑流俗，與民樂賡陽春曲。
由來曲高和必寡，況我才居郢人下。
去年對雪本憶梅，今年看梅更憶雪。
繁香浩色他日時，誰爲年年劇胡越。
乃知古來人間世，十常八九不如意。
況我與君羈旅人，别多會少誰復計。
閒來看梅取一笑，對雪更作明年調。
清風卷雲天雨霜，衆星滅沒月騰光。
紛紜六幕含蒼蒼，瑩如冰壺察毫芒。
太虚真人河漢旁，攀援桂枝曳霓裳。
紫貝爲闕白玉堂，珠筵瑤席羅羽觴。
倚風微吟聲抑揚，揖我起游謂我臧。
左驂蛟螭左鳯凰，倏忽萬里天路長。
塵埃下土殊茫茫，樂如何其樂未央。
驪駒在門且勿喧，主人留客姑進酒。
一時轉盼巳陳跡，千里相望更何有。
祖侯聲名二十年，天下英豪共奔走。
誰云白髪寄郎曹，更喜朱轓入吾手。
揚雄天祿就寂寞，召伯甘棠變枯朽。
乃知人事不如意，自古十常有八九。
男兒何曾計出處，時運由來有奇偶。
莫嫌青雲晚著鞭，會取黄金大如斗。
君能食飲和天倪，餘事無可付莊叟。
赤雲燒天天欲焚，深堂如炮井如饙。
肴乾不食酒具陳，君胡愁嗟念南熏。
主人白羽奇且新，捷逾輠膏機有神。
飛亷舒御旋相奔，晻藹翕霍娛坐賓。
衣襟飄飄恍凌雲，何用御風絕埃塵。
主人顧嗟顔色顰，安得救暍通下民。
羊角扶搖非敢珍，願使大鵬離隱淪。
上客捧觴起爲賀，君宜千年位卿佐。
江南羈客懷鄉墅，曉起前軒對零雨。
清波滿目如鑑中，遶岸高松十餘樹。
砌旁芳草似汀洲，巉巖殿角飛紅樓。
沈光倒影入浪底，宛是若邪溪上頭。
薄霧疏烟迷近遠，水色誰能辨深淺。
忽驚謝去塵中游，不知正自居京輦。
何人草服倚長松，迴頭誤問釣魚翁。
眼前景致偶相同，豈異仙術遊壺中。
待詔先生窮巷居，簞瓢屢空方晏如。
自操井臼秣羸馬，郤整衣冠迎賜書。
王人駐車久嘆息，天子聞知動顔色。
飽死曾不及侏儒，牧民會肯輸筋力。
詔書朝出蓬萊宫，繡衣還鄉由上衷。
君今已作二千石，亦復將爲第五公。
層欄壓湖春水碧，日照高穹同一色。
東風引浪飛魚鱗，極目傷心如楚澤。
茫茫白芷連芰荷，倚沼畦瀛遙望多。
官賢與衆共其樂，漁樵日暮常經過。
君家德祖吳門子，棄職從仙如脱屣。
此中吏隱人不知，且濯君纓洗君耳。
吳兒歈，鄭女舞，彩衣姣服垂楚楚。
姑蘇臺高春日遲，急節新聲閙鐘鼓。
美人歡醉捧瑤爵，君王萬壽長如許。
吳宫四面盡山川，越兵那得到城下。
種玉不滿畦，種花易滿枝。
玉生寄石自有處，花飛隨風那得知。
嬋娟翠髪陰山女，能爲漢裝說漢語。
春心未知向誰是，夜彈琵琶涙如雨。
赤車使者過鳯凰，闇中一聞先斷腸。
碧窗鎖烟未容去，侍兒密獻江南璫。
鵲飛上天星沈海，人心不同事隨改。
翦環洗妝許君老，百年如夢情終在。
妾乘油壁郎乘驄，西陵松柏墨色濃。
新歡未已舊愁起，水流曲曲山重重。
周周銜羽鶼比翼，天生相親人豈識。
雖不及清路塵，猶當作山上石。
伏波將軍昔征南，功業雖壯身不還。
曾出封疆鑄銅柱，竟留種族依荒山。
君不見如今聖天子，埽蕩妖巢悉內徙。
雕題來作冠带民，鼻飲翻宜伊洛水。
此功一成萬世寧，五嶺三苗長坦平。
鴻飛輒上天，魚躍還入淵。
故人去我百里餘，我欲附書無由緣。
俗間離合誰得免，心雖欲近身逾遠。
少壯相歡長年悲，自恨今爲丈夫淺。
同居汴水上，自與君居隔。
月出城頭人盡歸，思君攜手獨不得。
興來狂歌無與賡，白雲時向望中生。
城外明月未應減，期君對舉黄金觥。
晴鳩讙求雌，雨鳩閙逐婦。
天地有晴陰，嗟爾何欣復何怒。
柔桑如雲春暮時，吳蠶半眠紫葚肥。
食不過數粒，寢不過一枝。
婦子相安可以老，何用汲汲合且離。
雷公號呼風伯舞，天借之權作霖雨。
可憐汝愚終不省，反室于怒誰哀汝。
昔人惡爾巧，今人笑爾拙。
巧不得近瑤臺，拙不能保家室。
爾巧爾拙非汝情，天機回闔難自平，世人假爾推陰晴。
促即復促即，秋蛩一何力。
不見機杼巧，但聞日夜織。
霜隕木落天下寒，嗟我婦子衣裳單。
大鈞萬物各有在，爾獨憔悴使人歡。
一鳴復一飛，秋堂燕將歸。
四時自興歎，天道不得違。
憶昔春風和且柔，畏人來入人間游。
鷹隼横厲自兹始，索寞分散還可愁。
甘露被草，朝陽易晞。
池蓮並蒂，及秋變衰。
獨有長松連理老益壯，十年百年仍附枝。
昔來一物足爲瑞，何況三異俱稱奇。
吳中衣冠不勝數，天意自與寧馨兒。
露乾蓮死不復見，正以青松并驗之。
凱風孝子嘗悲思，三荆兄弟傷分離。
此家遺風五十慕，物理推類誰能欺，到客爲爾俱題詩。
轆轤復轆轤，日夜聲相續。
長綆無已時，深泉變空谷。
君不見開闢至今千萬年，斗樞坤軸相迴旋。
河漢西流亦不息，見爾滄海成桑田。
出城問窮僻，負郭正瀟灑。
主人著書長閉關，佳樹當門宜繫馬。
下馬上堂還讀書，新詩古琴雙起予。
昏鴉棲雞欲斂翼，興盡將去猶須臾。
徒見城中軒冕客，不如吾人一縫掖。
安得茅茨同里居，子在東阡我南陌。
我不識醉翁亭，又不聞醉翁吟。
但見醉翁詩，愛彼絕境逢良琴。
上多高峰下流泉，後有芳草前茂林。
玄猨黄鵠翩翻共悲鳴兮，白雲翠靄倏忽而陽陰。
此間真意不可盡，未遇知者猶荒岑。
醉翁昔時逃世紛，戀此酩酊遺朝簪。
心雖獨醒迹彌晦，舉俗莫得窺浮沈。
邇來十年定誰覺，獨沈夫子明其心。
寫之絲桐寄逸賞，曲度寥落含高深。
絕調衆耳多不省，醉翁一聞能别音。
乃知精識自有合，何必相與凌崎嶔。
伯牙鍾子期，目擊意已歆。
蓬萊三山蕩析不可見，惟有水仙之操傳至今。
安知後世萬千歲，此地不爲水火侵。
但存君詩與君曲，雖遠猶可期登臨。
沈夫子，與醉翁，斯言至悲君更尋。
熱不就惡木枝，渇不近盜泉水。
自古有成言，念我還如此。
愛君井源百尺深，愛君庭樹千里陰。
相知豈計一飯報，長嘯聊爲猛虎吟。
吾家千里駒，氣與齒俱壯。
去年射策雄東堂，今年調官在越上。
指揮小吏遣簿書，笑語不廢才有餘。
清酒肥魚宴賓客，時時騎馬臨湘湖。
湖波無風百里平，人道官心如此清。
居民愛尹氏爲字，令尹生兒湖作名。
家家祝君多男子，越中更有餘山水。
涼風天際來，拂我階前樹。
稍驚枝上禽，復墮葉間露。
兒童畏我逢秋悲，刻葉作花矜歲時。
祝我宜秋勸使插，未能免俗復爾爲。
鬢邊二毛殊不惡，淮南何須傷木落。
十里一反顧，五里一徘徊。
悠悠三千里，莫知我心哀。
客愁紛無涯，歲月忽如擲。
人生莫自料，皓首豈易測。
節旄未落歸去來，天遣春風隨我回。
入朝寧食建業水，還家郤賦南山雷。
婦能秦聲妾趙舞，稚子可使行酒杯。
急須爲樂娛日夜，何事憔悴淹塵埃。
行矣乎，歸去來。
阮公青雲器，寓意必豪縱。
西臨廣武寄一笑，英雄紛紛競如夢。
有時不能平，途窮即長慟。
仕哉詠懷篇，千載共悲諷。
金陵昔爲帝王居，氣象蕭索無復餘。
長江連天水東注，臺城彷彿存邱墟。
主人文章謫仙老，感古能無激懷抱。
作亭正得山水勝，登臨更值風月好。
賓客滿堂絲竹悲，古今風流自一時。
君家夷吾雖有慷慨語，快意未必如君詩。
淮水東流千萬年，此亭方與淮共傳。
念君歸老廟堂上，未負賡歌留北山。
古城何巍巍，古墓何纍纍。
生遊市朝死田野，從古到今無免者。
城荒郤爲狐兔宅，墓在他人種松柏。
伏羲以來三萬年，此城此墓幾變易。
誰人聽唱野田詩，能令君悲亦不悲。
撫劍欲遠適，舍旃輒復息。
四海廣大身正孤，東西南北頗同役。
築室種樹反開門，閭里小人哀王孫。
丈夫委順故在俗，餘事悠悠何足論。
風花不自知，高下逐風飛。
故有多情處，時來點客衣。
仙源應在晴溪側，弄雪吹香不忍歸。
雨餘池上清且滿，浮萍漂漂綠蒲短。
主人惜此芳意薄，移藕丁寧不辭遠。
南陂芙蓉少人識，疊蘂重房無俗格。
託根得地今始逢，西風白露爲君容。
志士不忘棄溝壑，勇士不忘喪其元。
伏雞搏狸狗襲虎，感激只在精神存。
漢朝陵替外戚盛，五岳振蕩三辰昏。
臣强主弱上不悟，庭中唯唯誰能言。
朱生節義邁金石，面劾不避師傅尊。
願求上方斬馬劍，誅一厲百清其源。
天威震怒不我受，利刃接頸雷霆奔。
當前折檻色不變，命在頃刻誰扳援。
昔時仲尼魯司寇，七日行戮端乾坤。
嗟我此生心不就，冥冥后土埋其冤。
漢家社稷變王氏，張禹虚蒙師保恩。
卓然先見在物表，佞臣敗國誰復論。
我願乘雲款天閽，巫陽掌夢招其魂。
立朝蹇蹇辨邪正，無復奸諛開倖門。
門前松響亂頭上，壁上江圖流眼前。
松聲水響兩不辨，似有疑非心悠然，安得乘興浮輕船。
上清宫中老道士，曾從先皇去封祀。
山頭侯夜窺火輪，汾上掊鈎出金耳。
雲成龍虎當翠華，豐隆前導清泥沙。
萬靈扶駕百神護，雜沓仙侶堆雲霞。
黄衣羽客十有餘，多能引說軒轅初。
漢廷儒士議迂闊，天子自用申公書。
金繩玉策埋石壤，神光夜見連空虚。
天心報貺宸意喜，白茅玉印旌其徒。
帷宫賜席接虎幄，待之如賓盡誠慤。
中書秘術使之觀，神動精搖易飛躍。
鼎湖龍去何超越，日月茫茫自奄忽。
龍髯墮地秋草生，人世霜華滿頭髪。
秦王好神仙，東上琅琊臺。
蛾眉綠髪五千輩，去乘長風款蓬萊。
此時秦人海旁立，生别死分不敢泣。
但見高帆雲中沒，野鳥悲鳴爲翔集。
過海舟，何時還，火焚荆棘空驪山。
陸不辭虎豹怒，水不避蛟龍争。
衆人亦有命，大賢豈虚生。
千歲猶須臾，四野如戶庭。
解弓掛扶桑，脱劍倚太清。
騰身騎日月，萬事如蚊𧉬。
貧賤有固窮，慷慨激中情。
炎火燎崑邱，乃知白璧精。
雪霜沒衆草，高松獨青青。
寧生歌車下，戚促兒女聲。
時至乘化遷，運頽與物冥。
震雷不經聽，芥蔕何足嬰。
君不見賈豎競錐刀，蚍蜉利羶腥。
何如乘雲御氣遊咸池，長嘯濯我冠與纓。
君不見江都宫，昔時何崔嵬。
下臨雷陂水，前踞吳王臺。
臺傾無餘級，水竭空塵埃。
隋人已曾顧此長嘆息，今世更爲隋人哀。
乃知天地間，一盛亦一衰。
但從伏羲已來三十餘萬歲，未有書契勝言哉。
堯桀是非可兩忘，我欲勸人闢草萊。
種稻水一方，藝麻陵四頽。
爽鳩之樂非我有，聊獨玩此田莓莓。
未知百世間，更復誰當來。
且欲及閒從賓客，省耕訪此時徘徊。
苕溪之水搖空山，霅溪波流無日閒。
上有高堂蔭華宇，蒼翠凌亂軒楹間。
異時客心樂真曠，白鳥鵁鶄期往還。
解纓敧枕便所適，焉能復問居夷蠻。
嵐光稜稜聳屏幌，水響濫濫搖瓊環。
正如明鑑發塵匣，萬象聚眼醒容顔。
秋風已高白芷老，編荷制蕙文斕斑。
魂清魄爽弄明月，洞庭跬步尋非艱。
神仙有無未可信，物色但訝非人寰。
瑤宫紫府竟何若，茫然遠想令人潸。
長竿獨繭可以老，安用馳獵盧重鐶。
況復邦人講文墨，風雅不待仲尼删。
丞相詞章狀元筆，犖犖神裁無由攀。
嗟我胡然陷塵滓，不能追逐鷗白鷴。
發狂醉問二三子，吳溪釣碣何如頑。
梁人猶爲濉陽歌，隋人水調能相和。
梁人池臺已平地，隋人岸樹空嵯峨。
梁人隋人去如水，水聲日夜流不已。
張巡廟前春草生，里人尚識將軍名。
國讎已滅心不死，憤氣半夜凌欃槍。
丈夫節義豈在下，願爲長劍刳長鯨。
巴巫之山足奇石，氣含秋雲如黛色。
君家寶硯安所得，圓爲馬蹄螢爲璧。
宛城路阻流沙長，中國久絕真乘黄。
惜哉逸足世不識，所存一迹猶形相。
鄙夫雖非伯樂比，偶見褭蹄識千里。
願君不惜勤示人，倘有驊騮免空死。
兹山陂陀但盈尺，其下盤根乃無極。
勇如共工莫可觸，力敵愚父無能役。
開闢以來傳至今，形勢雖小當天心。
斗極回旋未易測，日影短長猶可尋。
石旁陰穴穿洞府，中有神物爲之主。
禱祠往往見光景，暵旱時時作霖雨。
由來丘山貴靈不貴大，正復陂陀亦何怪。
滄洲老樹生幾秋，幹如墨龍根紫虬。
雨水摧激勢突兀，夭矯出飲滄江流。
危不見持顛不扶，蕭蕭生意令人愁。
豈無耕夫與過客，暫時憇爾行則休。
西風八月海水飛，枯槎昔曾凌斗牛。
恐爾漂零未終極，掛帆欲去仍回頭。
君家井泉深百尺，上有高桐十尋碧。
鳯鳥不至獨何憂，蛟龍深潛莫能識。
迅雷烈風來擊時，地軸翻倒海水飛。
正直摧傷豈天意，爨下成琴殊未遲。
鷹隼羞逐巢上雛，騏騮恥隨廄中駒。
由來俊邁惡羈縶，子獨三年留上都。
江南秋風鱸魚美，庖鱠炊粳東入吳。
腰間蘭佩垂左右，船若神仙人不如。
會稽古來好風俗，嚴助買臣相繼驅。
近來太守廷中臣，拔賢好善當朝無。
子今東去懷自許，解榻非君尚誰與。
剋日飛聲動洛陽，聽君如聽雷門鼓。
中庭郤埽無餘地，憐君種樹還有意。
重陰覆屋千尺時，徙坐讀書殊可喜。
似君秀骨不易攀，當援桂枝星漢間。
豈能玩此便自老，塵俗紛紛聊閉關。
結繩既亡書契出，文字變化尤倏忽。
太山七十有二代，遺事昏昏萬無一。
岐陽石鼓起晚周，宣王之詩史籀筆。
天下金石凡幾存，此當爲甲彼皆乙。
體勢鳥迹雜蝌蚪，詞章車攻與吉日。
六書既廢小雅缺，能使兼存此其實。
韓公昔甞歌感激，若弦周詩播琴瑟。
雷生今復隸古定，如破魯璧傳簡帙。
道之難行乃若兹，二千年間能事畢。
先王親用必貴本，流俗玩文因喪質。
此雖于今似不急，豈不班班見儒術。
藏之天府自其所，大訓河圖亦何物。
會稽羣玉久冥寞，漆簡韋編尚彷彿。
昔人雖死名不朽，智者能爲巧當述。
太學先生事起廢，誦此勤勤救埋沒。
會令永與天壌傳，不比酒誥俄然失。
城頭月出天正白，衆烏驚飛啼夜色。
枝高風多露新滴，畏聲惡影不能息。
愁人感之援鳴琴，拂弦成聲淚沾襟。
嗟爾一生八九雛，游翔不過東西林。
白頭反哺無所恨，桓山分飛獨何心。
北林風多丹葉稀，棲烏畏月夜中飛。
哀音亂發不自得，孤影履翻無所依。
作巢欲高避彈射，誰道通宵不能息。
山深林遠去冥冥，清露寒霜損毛翼。
江東梅樹江西客，僻地相逢眼俱白。
雜花亂草鬭青春，玉樹瓊枝比顔色。
輕陰漠漠寒不返，清雨高風旦連夕。
惜無白日照芳菲，決雲之劍那能得。
忽憶曾過上林苑，五柞長楊心所識。
結根擢秀皆尋常，得地翻宜帝王側。
后皇嘉樹無遠邇，爾生自合居南國。
勉留佳實和君羮，丁寧婦女無所摘。
蒲萄本自涼州域，漢使移根植中國。
涼州路絕無遺民，蒲萄更爲中國珍。
九月肅霜初熟時，寶璫碌碌珠纍纍。
凍如玉醴甘如飴，江南萍實聊等夷。
漢時曾用酒一斛，便能用得涼州牧。
漢薄涼州絕可怪，今看涼州若天外。
去歲探花煩兩郎，今年逢春情更長。
廣文主人似知我，一首新詩能發狂。
載酒可以過揚子，肩輿不嫌干辟彊。
東風老去甚容易，百日醉倒我無妨。
洞庭清波一千里，城中釀酒常無水。
泥塗遠汲人共悲，缾缶屢空罍亦恥。
鑿井引竿高下流，清泉泠泠六物修。
邦人巳息漢陰拙，楚酒無復邯鄲憂。
誰謂機心有機械，大賢事業終除害。
六朝文物江南多，江南君臣玉樹歌。
擘牋弄翰春風裏，斵冰析玉作宫紙。
當時百金售一幅，澄心堂中千萬軸。
摛辭欲卷東海波，乘興未盡南山竹。
樓船夜濟降幡出，龍驤將軍數軍實。
舳艫銜尾獻天子，流落人間萬無一。
我從故府得百枚，憶昔繁麗今塵埃。
秘藏篋笥自矜玩，亦恐歲久空成灰。
後人聞名寧復得，就令得之當不識。
君能賦此哀江南，寫示千秋永無極。
梁王兔園三百里，不聞有與雪霜比。
今公畜此安取之，瑩若寒玉無磷緇。
春秋書瑞不常有，歷年曠世曾一偶。
寧知彼非太陰魄，鳯凰麒麟亦郊藪。
周南之人公腹心，張罝肅肅横中林。
獻全不損一毫末，顧直肯計千鈞金。
雕籠密檻回君寵，初不驚人有時拱。
由來文采絕世必見羈，豈能隨衆碌碌自放原野爲。
三清殿前木槿樹，朝繁夜暗自相催。
晨光始出洛水上，暮雨又下雲陽臺。
仙姬神女衣服麗，紫玉雜佩垂玫瑰。
春餘衆木苦寥落，況乃漸逼清秋來。
繁花滿目真可惜，稍稍萬戶舖蒼苔。
黄冠道士情意薄，見似不見年年開。
清風滿席車馬少，莫與共賞傾金罍。
嘗疑壺中有仙術，安得升天繫白日。
漢家初成長樂宫，亦以十月朝百工。
武夫崛起少儀節，秦制苟簡非王風。
猶云始知天子貴，此甚可笑田舍翁。
聖朝禮樂百年備，文物寖盛兼羲農。
月正元日古所用，數歲一講賓王公。
東至日出西太蒙，南極丹穴北崆峒。
重譯款關惟恐後，奉琛薦幣無不恭。
太常調樂辨韶武，少府拭璧差桓躬。
旗常卷舒王路肅，干羽出沒頑民從。
協風入律效朔易，瑞雪盈尺迎年豐。
陰慘陽舒變頃刻，天決地闢含沖融。
君看此等聖人事，豈得復顧叔孫通。
道旁撃壤九齡叟，校室受書三尺童。
慣習昇平不自覺，豈悟帝力高無窮。
賴君作詩播英實，如以鳴鼓祛昏聾。
吾知朝廷億萬載，與地侔富天比崇。
都盧小兒歌且舞，口吹鳴笛手擊鼓。
日落羣遊塵土中，噭咷不分巴與楚。
年年送臘迎春光，家家相隨夜開戶。
嗟汝兒曹舞更歌，及爾不爲如老何。
古來畫工著名者，吳氏鬼神韓氏馬。
鬼神既僞不足稱，狗馬空難亦多假。
顯師幼年獨寫人，至今精絕疑有神。
灑毫便覺面如面，後素倏訝身觀身。
高冠長劍天子側，他時金聲復玉色。
師皆對之槃礴臝，衆謂十常八九得。
諸公固爲廊廟賢，麒麟未畫宜私傳。
一邱一壑吾亦可，煩仗丹青無間然。
君不見枯槎去時八月風，海水自與天河通。
飄飄反出扶桑上，恍惚遍歷羣仙宫。
宫旁佳人瑩如玉，邂逅相聚歡不足。
詐言物外日月長，正苦歸來光景促。
回頭稍與煙霞隔，世人空辨支磯石。
伯勞燕子東西飛，惆悵中間斷消息。
天王城西金明池，三月欲盡花菲菲。
遊人白馬黄金羈，騑驂結駟來金堤。
禁城恩波無遠邇，清光面面均流水。
僕本山野之生民，不堪刺促拘冠紳。
江湖自放老將至，豈悟歲月如馳輪。
謬隨多士貢王府，浪得虚名通紫宸。
遽從下列居第一，當時頗似稱平津。
感激更恩報天子，僶俛從事希涓塵。
濫書閨籍比朝舊，驟上天祿均儒臣。
肖躬顧影每自愧，譬如蒿艾參松筠。
未能引分拂衣往，正用飽食慚懸鶉。
太平中外雖少事，賢哲馳騖猶辛勤。
幸無官守逃吏責，自可昏醉窮青春。
夭桃花繁高倚樓，似若有意娛佳賓。
浩歌大笑忘檢局，座客歡倒知吾真。
東風瞥來能幾時，況子東西南北人。
人間會合常苦少，撃鮮舉白毋羞貧。
林端啼鴂風雨夕，異方相憶空酸辛。
立春自昔爲土牛，古人設象今人愁。
豈有笵泥作頭角，便可代天熙九疇。
村夫田婦初不知，繽紛圍遶爭相祈。
皆云宜蠶又宜穀，拜跪滿前同致詞。
由來人事常反覆，久立要津寧爾福。
請看今者拜跪徒，少選分張取其肉。
牛實無知何用祭，牛能有情豈不愧。
化育萬物非爾才，世人資爾聊爲戲。
書契已來有繪事，畫牛著牛今始二。
胡生戴氏雖異時，形似之間實兄弟。
鬼神易寫狗馬難，古人舊語乃信然。
不爾寥寥千萬年，筆墨曠絕無比肩。
胡生曾畫百一牛，變態曲盡稱爲尤。
翰林主人題辭古，四海文士歌賦優。
俗情護前喜排後，此事戴嵩未曾有。
會知誦玩無已時，畫與胡生俱不朽。
宋公好古天下聞，法書奇畫多求真。
獨將文雅遺後世，官雖貴達家尤貧。
近自唐室遠及秦，上下略數千餘春。
丹青翰墨著名者，一二收拾忘辛勤。
象賢濟美聲不墜，手澤鉅細皆如新。
朝廷交遊累千百，未嘗肯示尋常人。
蔡侯江翁與梅伯，于今磊落稱絕倫。
退朝相從得盡見，更覺清門無雜賓。
鑒微賞異極毫髪，四座若獲千金珍。
往往發狂或大叫，詠詩落筆爭紛綸。
我隨衆人久碌碌，學殖欲落衣生塵。
願登羣玉探禹穴，不憚山海馳舟輪。
此君家近未宜後，率然欲往懷逡巡。
淹留秖覺歲月老，復恐異物潛通神。
但傳妙唱想絕蹟，誦歎慷慨書搢紳。
吾聞聖人之兵有不戰，不戰之勝善之善。
況復良將握天威，西戎雖强安得擅。
憶昔屬國羽書聞，中宴徹酒詔圖勳。
丞相陳謀御史請，獨可遣將誅其君。
吏民詿誤不足治，我以威德周無垠。
尚書侍郎盡明哲，秉鉞載旆如火烈。
羽林積卒眀號令，賊兵蹙戚憂巢穴。
方春緩誅已偷息，天不假易行勦絕。
太常請獻象功舞，史臣願勒西山岊。
懸頭藁街敕狂慢，積粟金城撫疲苶。
西戎行，告爾勿逆果自坑，百蠻來威天下平。
文翁昔時理蜀土，能令蜀人似鄒魯。
范公今者鎮江東，亦云教化似文翁。
文翁范公本同志，蜀人吳人有殊異。
蜀人之先自魚鳧，不聞道德能過吳。
吳前泰伯後季札，禮讓繼爲天下師。
迄今遺風未全滅，得逢賢侯益昭晰。
本之舊俗已相百，況乃磨礱皆俊傑。
當時文翁化蜀者，獨有揚雄及司馬。
後生可畏不可誣，安知不在吳公下。
吳人于今歌且仰，我公去矣安所倣。
願公上佐天王明，姬文孔術從兹行。
狂鯨蕩海海逆潮，巨鼇抃山山動搖。
疾雷勁風自相薄，潛鱗伏介俱不聊。
我無巨麴復藉糟，無思遠人心忉忉。
劉侯之弓三百斤，壯氣可以摧浮雲。
不忍區區事狐兔，自請治郡當胡塵。
天子外家異恩禮，秋廟舊鼎多功勛。
少雖侍中貴省士，匈奴宜避飛將軍。
憶昔汝南始相得，十年見君我髪白。
可憐日月如過翼，我誠儒生猶恨惜。
腰間寶刀手中策，馳騖萬里須努力。
東園方樹盈百株，四桐晚種皆丈餘。
不緣桃李鬪顔色，不爲琴瑟養肌膚。
霜秋要成萬葉子，他日與致丹山雛。
野人此意真不誣，鳳鳥不至吾已夫。
蟋蟀在堂歲云除，今我不樂鬱以紆。
豈不懷歸畏簡書。
蟋蟀在堂歲云逝，今我不樂濡以滯。
豈不懷歸朋友畏。
憶昔秭歸之山崩，震驚千里如雷霆。
江水逆流洞庭竭，至今蓄怒猶騰凌。
洄淵沈沈色如墨，彷彿半露峰巒形。
懸波一瀉三百仞，魚鼈蛟龍俱不寧。
天公高居漏天隔，無故設險憂羣生。
時無伯禹真已矣，坐念疏鑿何由能。
野人獨愛靈椿館，館前靈椿聳危幹。
風柔雨練三月餘，奕奕中庭蔭華傘。
清陰及物不自惜，赤日當天損炎旱。
危簷密牖清有餘，翠竹猗桐何足算。
南山白虎嘯狂飇，孤根易動枝條散。
芳華寂寞未及衰，萎遲遂比溝中斷。
君不見月中紫桂天上榆，有名無實安自如。
天河均澗易生植，甘露灑葉長扶疏。
結根得所應自貴，庇蔭雖遠真徒虚。
靈椿乎，莊子浪叟誠爾徒。
爾當自取八千歲，今顛蹶矣人誰扶。
若昔文命熈帝虞，大龜浮洛出元謨。
翍山瀉澤魑魅走，四海砥定由天扶。
周摧嬴仆亂疆理，壁中但得司空書。
先生始病學者惑，爲畫盈尺山川圖。
職方輿地在眼下，地勢天文高下殊。
始驚六合可舒卷，吾道指掌何難乎。
先生當時持此藝，欲以稽古開天意。
命乖時背竟何爲，于今傳者爲張宜。
宜生五十頭已白，連蹇不爲州郡辟。
朝廷何時舉行河，合笑平當未精賾。
昨日風，今日雨，門前泥坑昨夜土。
秋懷悽愴誰最多，江南秀才洛下旅。
十年麻衣走南北，饑寒不比倉中鼠。
悠悠暖日庇重雲，舉頭看天不得語。
漢家離宫三十六，宫中美女皆勝玉。
昭君更是第一人，自知等輩非其倫。
耻捐黄金買圖畫，不道丹青能亂真。
别君上馬空反顧，朔風吹沙闇長路。
此時一見還動人，可憐怏怏使之去。
早知傾國難再得，不信傍人端自誤。
黄河入海難郤來，昭君一去不復回。
青冡消摧人迹絕，惟有琵琶聲正哀。
王孫少年敏於筆，壯如驊騮勇鸇鶻。
搖毫裂簡殊多端，因事陳詞不專一。
春風吹空花滿眼，秋霜縮物寒吹骨。
元氣回復無常形，四時變化豈定律。
斯文法天亦自然，古來達者猶識偏。
今君始冠便如此，後日更老當誰先。
憶昔孟軻有遺語，取之左右逢其源。
乃知述作繋根本，根本苟盛枝條繁。
君能致身取不朽，得世知吾得賢友。
明公雙鶴未易知，志在赤霄萬里外。
低頭啄泥不自聊，拊翼向人幾可愛。
北風崩雲三尺雪，側睨天池頗愁絕。
不忍鳬鴈争稻梁，誤譏燕雀附炎熱。
答公厚意終一飛，萬人仰首公看之。
嘈嘈大風起朔方，白日不没天蒼蒼。
洞庭彭蠡半飛灑，厚地圓天俱抑揚。
鵾鵬變化不可測，風雲感會生羽翼。
方春殺氣何時極，生物悲愁少顔色。
子真之後千餘年，人物寥落無幾傳。
聖俞晚出江海壖，眉目自覺真神仙。
氣如陽秋和以妍，文若河漢清且淵。
大鈞匠物豈强鐫，飛黄絕塵寧俟鞭。
名爲實賓道所捐，才與時逆行苦邅。
起草建禮衰可憐，掌教國子寒無氈。
誰不富貴君重遷，誰不耄期君疾蹎。
長松摧壑芝焚烟，誰其尸之當問天。
遺草大小三千篇，白玉落落珠聯聯。
此自可敵當世權，物莫兩大猶信然。
我家江南再世前，與君通家情有連。
見君總角今華顛，于我莫逆好已偏。
今也已矣嗟絕絃，涙如翻波正淪漣。
翰林文章日月懸，鑿石銘德埋九泉。
上書立後祿紹先，分宅恤窮祭有田。
嗚呼豈非天下賢。
義不背死而苟焉，念子可以無悁悁。
太山之雲朝觸石，清陰油油麗空碧。
塵生東田禾麥槁，季女呼嗟待膏澤。
北風吹空不成雨，中道無復見形迹。
嗚呼天高誰問天，人今相說讒風伯。
新甫之柏徂徠松，枯根高齊千仞峰。
天令爾生禀剛直，壽比王喬誰與同。
驚霆何時發巖底，堅節青姿化爲燬。
君不見蟠木但以左右爲先容，能令人意尚奇詭。
吾聞蘇侯不及識，內嘉孤雄世難得。
文如翻波氣龍虎，風雲晦明在頃刻。
中間流落似天意，今雖暫困當永適。
忽傳長逝既巳矣，知與不知同歎息。
曩者避地金馬門，獻書著論驚上國。
材豪志劇少所有，倐忽變化不可測。
結交必皆天下士，朝廷見人退自斥。
指揮功名力可取，城郭披露曾不惜。
廟堂諸公交口薦，天子亦稱萬人敵。
中道齟齬空歸來，扁州東浮問損益。
登臨姑蘇睨滄海，憤歎始覺區中窄。
徉狂爛醉遺日月，欲乘長風掛危席。
安期洪厓殊彷彿，蓬萊方壺定可陟。
浩歌秀句凌斗牛，至今紫氣猶融奕。
若人不應逐物化，吳中好事先巳惑。
邇來安知非形解，世上蜉蝣限畛域。
遺編逸藁尚多有，但恐靈物隨變匿。
君當收拾藏永久，毋以交情死生易。
日中驟雨海上來，懸流滂沱正奔猛。
坳堂舊乾不濡足，回頭穿鑿成方井。
炎凉更代如恍惚，明晦回環不俄頃。
地形天事無久長，何况人情足馳騁。
君不見張耳陳餘刎頸交，中道相捐豈終永。
金霞卷風漾清碧，翠藻玉沙相歷歷。
旌旗不動蛟龍眠，空濛錦繡張春色。
五紋婉轉沈吟香，時時飛出雙鴛鴦。
笑窺貝闕倚瑤瑟，金華射天高下光。
海近蓬萊郤清淺，星客浮槎莫輕返。
齋房幾日饜華芝，瑤席香殘舞燕歸。
錦繡溪邊春幾許，欲尋清淺醉芳菲。
蓬萊謫仙頭半白，搖搖去爲江南客。
長風醉送浮海航，宿雨自蠟登山屐。
山海使人行易迷，君雖吏隱歸何時。
若攀琪樹亦相憶，三鳥飛來寄消息。
廣州奇禽鴻鵠羣，勁羽長翼飛蔽雲。
嘯儔命侣自其職，飲水棲林餘不聞。
今年飛蝗起東國，所過田疇畏蠶食。
神假之手天誘衷，此鳥乃能去螟賊。
數十百千如合圍，搜原剔藪無孑遺。
曆尋古記未曾有，細察物理尤應稀。
憶昔虞舜德動天，象爲耕地鳥耘田。
聖時多瑞亦宜爾，請學春秋書有年。
滿城明月中宵白，淮南唱歌如淮北。
春風忽起高入雲，餘聲卻下盤阡陌。
南音俚曲自相知，時復一笑情熙熙。
誰道幽蘭白雪好，只見獨謡應獨悲。
高冠長劍非一賢，子獨困窮情可憐。
差池早爲後曹掾，坎砢復就東山眠。
昔者結交期白首，邇來傾蓋凡幾年。
窮轍決江竟寥闊，緼袍共敝無由緣。
人生如處不如意，自古富貴皆由天。
天門九重不可問，咄嗟拊髀心拳拳。
君毋走馬君竟走，走馬蹶塊傷君手。
蹭蹬翻成折臂翁，世間肯要三公否。
西郊虜騎非常壯，年年犯邊殺邊將。
勁弓長劍如君徒，始堪追逐青海上。
功名棄置時未可，意氣激昂人所望。
側身萬里風雪寒，無由贈子黄金丹。
李侯寶硯劉侯得，上有刺史李元刻。
云是天寶八年冬，端州東溪靈卵石。
我語二客此不然，天寶稱載不稱年。
刺史爲守州爲郡，此獨云爾奚所傳。
兩君盧胡爲絕倒，嗟爾于人幾爲寶。
萬事售僞必眩真，此固區區無足道。
吾宗寶刀清如水，東夷昔時獻天子。
孤光晝射滄海寒，殺聲夜吼蛟龍起。
上爲鐐琫下珧珌，粲如珠璣耀朝日。
制度還存三代風，精神未是塵中物。
秘藏武庫人莫窺，外家將軍獨得之。
四方昇平竟未試，流落功名翻可悲。
時無薛燭誰賞異，廟堂宗工詩絕世。
丈夫要取萬里侯，肯令神兵負詩意。
君不見九府圜法傾東鄰，齊公大刀又日新。
君不見黄牛白腹蕩滄海，亡新錯刀忽遽改。
一盈一虚更貿遷，勢如流波不復還。
邇來上下各千歲，何異俛仰須臾間。
王伯之事百存一，况此錢刀握中物。
愚智共盡令人悲，興廢相尋空史筆。
前有一樽酒，浩歌爲君壽。
君能識此當日醉，身世悠悠復何有。
赫連寶刀利且堅，霜鱗錯落龍雀環。
當時鑄作妙一世，赫赫似與天相連。
雷公祝融借光彩，蓬飛中原鯨振海。
神物羞爲不義屈，一去人間向千載。
蛟蟠虎化自有時，氣如投蜺世莫知。
力能提攜倚天外，一埽雲霧君看之。
屏風畫山皆任假，寒林石屏自然者。
蒼紋紺脈亂交加，短樹高枝自瀟灑。
觀者寧分畫與非，但怪奇妙非人爲。
又疑古苔著石瘦，何得本末無纖遺。
桑田變海松柏死，寒暑不及榮枯期。
佳哉大鈞育羣類，埏鎔精巧無巨細。
天真通貎皆生成，俗師筆墨那形似。
居人幽獨最相宜，樸厚遠謝雕鏤姿。
城中雲母屏更好，慎勿浪示豪家兒。
空園過霜無餘綠，上有梧楸下蘭菊。
疏陰雖存不自蔽，殘香已斷誰更續。
憶昔繁華今九秋，天時人事略相侔。
放懷未能驚物化，爛醉聊可爲君謀。
都城廣陌如綺分，綠槐左右結浮雲。
火輪東升又西没，倒影参差朝復曛。
輕車重馬誰家子，側肩相逢密如蟻。
共看擇蔭須臾間，可憐争道尋常裏。
下有溝水日夜流，年華視此俱悠悠。
楚山春陰誰復數，朝朝出雲暮暮雨。
高唐恍惚信有神，晦明代謝今猶古。
蜀江渺渺水東流，苦霧淒雨翻似秋。
日月高懸不可遇，眼看卑濕令人愁。
武陵谿水清無塵，武陵桃樹花長春。
會買漁舟謝賓客，來作武陵山下人。
秦人洞府晉人谿，碧草紅桃處處迷。
流水至今堪悵望，問津從古失端倪。
山川非復壼中見，雞犬猶傳雲外啼。
頋視人間真敝屣，爲煩仙子託幽棲。
愛公猶愛屋上烏，何况公家手種菊。
憶昔重陽醉共賞，已落紗帽歡不足。
誰令繁霜逼芳意，坐使嚴風卷餘馥。
主人于此情不淺，上客方來强令束。
馬聲玲瓏搖玉環，屨綦參差破苔綠。
重尋荒徑憶五柳，因咏東籬憇茅屋。
巳憐歸鳥有真意，更覺晨風傷局促。
引杯大釂傾玉壺，擊節應非響喬木。
物華瞬息暫入夢，世事蚊虻一過目。
浮邱接袂當鳳舉，俗士歌驪真狗曲。
衣冠頃來塵土變，形貌今者毛髪秃。
公詩乃使我忘老，逸調何由能繼屬。
共城稻秧如黍禾，共城木少種竹多。
熟聞邇來風土美，貧無置錐知奈何。
百門蒼翠太行麓，百泉清泠淇水澳。
長安宦遊跬步到，隱居鷄黍終年足。
人生早念少游言，燕領莫矜飛食肉。
即今囊空未果歸，且爲黎侯歌式微。
寄聲好在久良苦，異時自檝來迎汝。
春耕高原不辭苦，晚歲離離滿百畝。
豈知輸稻如輸金，始信種田虚種黍。
持黍易金入市行，粳稻踴貴黍價輕。
十鍾一石亦不憚，三時力農空自驚。
去年歲荒食丰菽，今年歲豐彌不足。
物理悠悠難豫謀，誰謂豐荒略相覆。
大農棄田避征役，小農挈家就兵籍。
良田茫茫少耕者，秋來雨止生荆棘。
縣官募兵有著令，募兵如率官有慶。
從今無復官勸農，還逐魚鹽作亡命。
藍田仙人採寒玉，藍光照人瑩如燭。
蟾肪淬刀昆吾石，信手鐫花何委曲。
濛濛夜氣清且嫮，玉縷噴香如紫霧。
天明人起朝雲飛，彷彿疑成此中去。
晨暉照屋清露晞，櫻桃花房開欲齊。
繁花先得造物巧，不與衆卉爭高低。
参差蕚蕚相照耀，恍惚滿眼令人迷。
鳥驚風過若無意，雲起雪飛空滿蹊。
仰攀濃香俯玩影，應接不暇昏鴉棲。
流光易失動壯士，斗酒相勞和天倪。
浩歌直欲并日夜，醉耳不能分鼓鼙。
人間出處未嘗定，暫雖會合終當暌。
子今躍馬至萬里，脱略塵土排雲霓。
豫知明年花復發，悵望君子無由携。
少年且作後日意，更使封植驚淮西。
白頭書生南國賢，讀書萬卷夜忘眠。
陋巷簞瓢未曾飽，苦心獨行竟誰憐。
繙經遍窮十二等，陳力夐過三千年。
莫笑青袍學士老，太平能頌連中弦。
重陽去寥落，小雪碧蒼茫。
獸起駭枯草，鳥歸横夕陽。
薄雲低引白，衰菊暗消黄。
佇立何爲久，愴人非故鄉。
幽尋古城上，秋景日悽悽。
落照映原沒，陰蟲當路啼。
隋宫變蕪蔓，楚分失端倪。
自是傷亡國，非關醉眼迷。
春草忽更綠，荒城陰霧滋。
風存鮑昭賦，秋益宋生悲。
慨想秦兵出，傳聞羽檄馳。
江湖歲將晚，空羡逐鴟夷。
閏餘時侯早，夏晚似新秋。
月出空堂靜，蟬鳴深樹幽。
健逢鷹學習，喜見火傾流。
早晚涼飈起，重修白罽裘。
陋巷客回轍，夕陽鐘送秋。
寒聲滿空谷，暝色下高樓。
陡逐悲風起，微兼遠角收。
旅懷傷急景，聽此愧淹留。
江水不可越，扁舟浮夕陽。
高秋露寥落，遠樹出毫芒。
澗水清兼濁，山苗綠映黄。
漁翁豈招隱，何待唱滄浪。
簫鼓軍中樂，旌旗歲晚過。
激昂雙劍舞，慷慨萬人歌。
睥睨荆衡小，騰凌虎兕多。
北風隨殺氣，横絕洞庭波。
親老不擇祿，此心如古人。
戴星捐吏事，戲綵過鄉鄰。
若下開新酌，汀邊詠白蘋。
醉吟俱入手，亦未負青春。
西域請都護，崆峒獻凱歌。
兩階增羽籥，萬里肅山河。
甲第旃裘少，春宫苜蓿多。
雌雄雙匣劍，棄置欲如何。
禦戎傳上策，不戰屈人兵。
遂斷匈奴臂，何須萬里城。
出車非遠略，高枕得昇平。
戰骨翻空死，吁嗟壯士名。
單于貪漢物，中國避天驕。
賜予金銀貴，行來玉帛遙。
悲傷賈太傅，慷慨霍嫖姚。
慟哭辭新第，英雄未可招。
雪带郊原闊，城横碧玉齊。
夕陽寒似落，遠樹望如迷。
旅鴈情更急，棲鳥饑亂啼。
强歌非郢客，竟日戀危梯。
翠竹生無數，蕭蕭一徑新。
陰繁催短日，地僻斷飛塵。
磐石兼容客，幽禽不避人。
君能爛漫醉，當及七賢真。
瘴海三年别，巴山萬里迷。
相逢忻邂逅，即事恨睽攜。
夢減清江外，愁寛太白西。
知君偃鄉墅，已忘子規啼。
耄期吏隱倦，歸去上恩榮。
國子瞻師保，鄉人慶父兄。
揮金慰游舊，擊壤傲昇平。
遠笑吴門叟，何爲變姓名。
忽憶南軒樹，春風空復來。
陳亡韶已矣，孔老鳳悠哉。
不作溝中斷，應隨爨下灰。
舊居阡陌並，君到爲徘徊。
水國非人境，芙蕖五月秋。
亂香清宿醉，濃豔破征愁。
魚戲都堪數，鷗飛絕自由。
會須窮一賞，詰曲任扁舟。
西風入庭樹，天氣颯然秋。
細雨纔成潤，高雲淡不流。
平分感一葉，遠興憶扁舟。
蟋蟀何須急，羈人始欲留。
皇天不愛物，風雨害秋成。
未恨泥塗辱，端憂柱石傾。
淹留驚歲宴，堅臥悵雞鳴。
吾道還如此，商歌天未明。
采蕭逼晚歲，飛雨度高雲。
暝色空窗見，秋聲墜葉聞。
過螢低似滅，遠岫望如分。
蟋蟀悲虚織，輕絲競欲棼。
北風吹過雨，晚景留新秋。
高臥來一笑，如焚寛百憂。
精神露鷹隼，意氣激驊騮。
自覺亦飛動，江湖思遠遊。
騷騷北風急，杳杳白雲飛。
江漢波新起，蒹葭露欲睎。
狂歌聞鳳鳥，楚製見荷衣。
歷歷先賢趣，南浮亦庻幾。
徘徊遠林下，幽草爲誰芳。
前日同遊客，今朝俱異郷。
東風雖淡蕩，陳迹似淒涼。
何用江千里，春心故易傷。
世德緇衣美，天倫玉樹温。
于君如舊識，贈子欲奚言。
東里賢能宅，成臯戰伐原。
從容訪耆老，遺蹟尚多存。
窮谷回看盡，孤城平望遙。
市聲衙日集，海蓋午時消。
冠带才通漢，山川更入遼。
春風觧冰雪，最覺馬蹄驕。
疏鐘不隔雨，迢遞入重城。
倦客未能寐，歸禽初不驚。
霏微通暮色，颯沓隱秋聲。
簾幕鮮風起，明朝應早晴。
珍簟平鋪水，珠簾半捲風。
勞生高枕裏，多事劇棋中。
性僻非朝隱，民淳賴歲豐。
翛然對松菊，但覺訟庭空。
微軀定誰恨，清嘯不知勞。
屈宋悲秋苦，夷齊臥隱高。
風林含咽絕，露葉動蕭騷。
何必催搖落，人今已二毛。
秋至感人思，登臨成惘然。
浮雲帝鄉外，落日古城邊。
歸鴈聲相别，幽花色可憐。
名山負獨往，觸物見徂年。
陶公一畝宅，尤愛北窗風。
心遠地成僻，客來樽不空。
觀書太史氏，全性市門翁。
予亦何爲者，于兹清賞同。
伏波志慷慨，南涉武溪深。
銅柱功一跌，壺傾悲至今。
吾聞威四海，亦有失前禽。
試察兩階舞，應如丹浦心。
四十萬里外，孤舟天與鄰。
應誇王母使，更遇越裳人。
素質宜姑射，黄冠即羽民。
那将籠禽比，蕭灑絕埃塵。
他時傷遠别，渭北遽成悲。
今作終天恨，悠悠奈我思。
平生華屋處，回首不勝悲。
寂寞西州路，何堪再到時。
是月佳遊勝，兹辰舊俗同。
會須陶一醉，相與送諸窮。
江柳参差綠，林花點染紅。
春期猶大半，作意競東風。
五月微陰始，鳴蟬高樹幽。
倚風偏送曉，迎露欲先秋。
孤管清兼濁，幺絃斷復留。
年華自當爾，羈客浪多愁。
微陰變潛律，濃霧引疏音。
時化能無感，清吟獨有心。
蕭條映落日，斷續響中林。
秋風忽滿眼，嘆息歲華深。
避人非故土，带郭喜幽居。
淺俗情多畏，新知意尚疏。
負暄勝構火，汲井足滋疏。
二物関身外，悠悠謝里閭。
巫峽行雲外，春江落日邊。
隔年雞黍具，萬里孝亷船。
遠道比何若，相思長渺然。
郢中輕白雪，逸響待君傳。
吾子世罕識，他時醒亦狂。
由來韻高逸，固自得軒昂。
阮籍哭道路，接輿歌鳳凰。
之人亦豈病，相嘆不能忘。
累累煩書札，悠悠感别離。
平生義繾綣，相憶路逶迤。
羈旅老将至，江湖天一涯。
佯狂人事絕，乘興爾難期。
西風入簾幕，游子念江湖。
丹橘垂珠實，肥魚薦玉腴。
他時肯招隱，快意欲乘桴。
物色煩相候，佯狂興不無。
俱爲異鄉客，似伴老僧禪。
虚室矜生白，時流笑草玄。
歲寒差自若，生理直翛然。
無術能乘興，蒼茫欲雪天。
締交從若水，百里絕相過。
平日相離索，期年見揣摩。
從容席上客，清絕郢中歌。
擬屬陽春和，伊予獨在薖。
聞道新安尉，清羸只自如。
歸來陶令賦，養性子真書。
情在交遊厚，心于仕進疏。
人憂棄妻子，獨入剡中居。
范子三年别，長安北望深。
相知非勢利，寄信各浮沉。
勇鋭百夫敵，軒昂萬里心。
何時殺羣賊，自取肘邊金。
縣與吳門近，居家識舊游。
山回江表盡，水入鑑中流。
勝事皆高古，詩懷易滿眸。
春風花又發，能寄北人不。
秋風生眼前，客子思悠然。
羈旅獨無友，别離私自憐。
賦甘傖父誚，詩許俗人傳。
他日梁王客，偏懷太子賢。
昔别大梁下，至今三歲餘。
豈無萬里使，不寄一行書。
風俗與時薄，交游于義疏。
知君淡如水，非是故忘予。
張也真吾友，今年見老成。
自彊雖不息，積習亦諸兄。
曲講聞師泛，題詩使客驚。
莫如班定遠，投筆笑諸生。
急雨逐雲過，微風吹月生。
寥寥天宇闊，粲粲葛衣輕。
展轉漏将永，昭回河正横。
秋槎舊有信，忽憶泛滄瀛。
春草碧将歇，江南鶯亂飛。
王孫去有適，綵服粲生輝。
古郡富山水，斯人歌海沂。
惟應布寛詔，談笑樹風徽。
簡拙違時好，丹青謝爾工。
坐看居士室，想見古人風。
當戶月常入，過春霜未融。
物情忌太白，少自晦塵中。
高樓新雪後，春意已端倪。
遶石泉聲急，圍城柳色齊。
滯流貪適興，幽僻嬾招攜。
舊種桃千樹，春遊豫恐迷。
待詔勤穿履，承明厭直廬。
一麾從此去，千騎上頭居。
歲事畬田早，風謡鴂舌餘。
班春急乘傳，知不爲鱸魚。
野色行行遠，春輝樹樹繁。
看花頻落帽，聽鳥久忘言。
遣興惟詩句，開懷獨酒樽。
誰能顧名利，終歲不窺園。
三徑向松菊，始疑元亮居。
但多柳五樹，復對隼雙旟。
相識是傾蓋，劇談能起予。
樵蘇不用爨，耳目且清虚。
節物重陽晚，風雲萬里陰。
君來慰孤憤，語次豁愁心。
名下如舊識，人間仍陸沈。
獨醒感庭菊，蕭索萬黄金。
不知商洛道，空慕紫芝歌。
從事老将至，送君情獨多。
雙鳧尚方去，駟馬故鄉過。
想見揮弦樂，春風初扇和。
百越誰生禍，南宜遂不師。
干戈傷耋老，守尉死城陴。
荒泂招魂遠，官軍請救遲。
弱妻携稚子，嗟爾欲何之。
厲俗侵王略，祅冤積楚氛。
民荒誰念亂，功敗失圖勳。
天子憂南土，戈船促大軍。
何時收爾骨，委祭越江濆。
知音不恨遠，異代忽同聲。
靈魂自識路，幽遇亦含情。
𣶂記屬揚子，臨淵悲賈生。
鬲文激頽俗，會使衆人清。
防秋未得還，戰士出長安。
地利山河險，天時關塞寒。
羌夷避飛将，天子倚良翰。
見說成功近，秦中意似寛。
載酒憐春盡，尋芳到翠微。
綿綿芳草遠，颺颺雜花飛。
俯仰悲陳迹，淹留恨落暉。
青楓千里目，那復送将歸。
尚有高臺在，遺名幸未空。
不時嗟眼白，失所念途窮。
已矣先生意，蕭然烈士風。
清芬定誰嗣，漫嘯白雲中。
幽居巷南北，雞犬略相聞。
乘興偶有適，杖藜聊復勤。
高城秋草落，密樹夕光曛。
微爾開三徑，悠悠麋鹿羣。
愛水都成癖，浮舟不厭頻。
寒泉清見底，刳木略容人。
故故乘流往，飄飄得意真。
槎頭尺許地，鷗鳥欲相馴。
搖落偏悲客，清寒昜中人。
寂寥那自守，淡泊亦殊真。
浮俗仍皆醉，虚談浪飲醇。
高歌傲燕市，忽憶重千鈞。
南國傳消息，西戎送好音。
懷柔知帝力，啟佑亦天心。
御酒葡萄遠，離宫苜蓿深。
仍聞編舊里，五嶽望君臨。
白隰見層峰，巉巖倚碧空。
上多千歲木，下有百年翁。
櫟社不材永，東陵非義終。
吾聞仁且壽，故在太平中。
野竹檀欒翠，孤峰杳靄青。
山樓隨詰曲，石路上青冥。
雲色移時合，鐘聲隔水聽。
似聞堪避世，遊子未嘗經。
乘興隨所適，出郊聊泛然。
青波能照髮，白鷺巧迎船。
老樹悲秋雨，高風急暮蟬。
孤城隱不見，落日暝浮烟。
不踏城南陌，從春及素秋。
蕭條非復昔，顧眄莾堪愁。
白露蒹葭老，清風蘭杜幽。
佯狂驚楚俗，應識棹夷猶。
高岸看爲谷，通波幾覆城。
橧巢非太古，野俗競偷生。
雨逐行雲過，山依返照明。
楚歌搖落際，更動北歸情。
三年不相見，萬里比何如。
聞道詞曹掾，新承選部書。
弓裘傳習在，簪笏抗塵初。
努力人間世，毋爲薄詔除。
春秋黄子國，楚越穆陵關。
比屋皆編竹，孤城半踐山。
岸泥觀虎迹，雲水暗荆蠻。
三入承明客，那能鬢不斑。
山晚雲霧合，江秋風雨多。
憑夷何事舞，楚水忽翻波。
黯黯夕陽盡，翩翩暮鳥過。
輕舟送兩槳，聞唱石城歌。
炎日大冶沸，清風愁意蘇。
黑雲過山岳，白雨覆江湖。
彷彿鬼神戰，騰凌車騎趋。
森然異氣象，真復慰泥塗。
大暑積炎夏，沈陰昏楚天。
疾雷五河裂，飛電萬星懸。
漲澤通南國，孤城鬥百川。
似傳黄鳥語，欲反濯龍淵。
祇憶風回雪，俄驚地出雷。
沈陰連甲子，春事總歸來。
湖水寒侵夜，江雲去復回。
開年厭卑濕，不待熟黄梅。
江雨黄梅實，湖雲起蟄龍。
寒生夜牀簟，聲絕暮山鐘。
藥裹添新粉，書編坼舊縫。
雖知恨卑濕，涼夜尚吾容。
頗憶家居日，朝眠一事無。
邇來趨幕府，曙雨踏泥塗。
城郭飛鳴鶴，階除戲浴鳧。
秋風殊不遠，行欲問江鱸。
海上相逢少，山中别恨多。
浮雲自向闕，秋水更增波。
攜手意不盡，班荆情若何。
徘徊强一醉，且勿奏驪歌。
識心非識面，常恨不相從。
那作經年别，曾無一日逢。
興來清剡雪，吟出暮山峰。
浄埽門前路，期君馬繫松。
城郭臨湖盡，樓臺此地偏。
動搖浮積水，高絕近諸天。
應接都無暇，虚空足悟禪。
塵中故易厭，興盡惜回船。
風伯會何憾，高雲不少留。
聲如鬼神過，勢卷日星浮。
河漢漠無象，魚龍方自憂。
古書難盡信，雩舞竟悠悠。
清霜石上乾，孤響耳中酸。
歲逼秋芳盡，風量板屋寒。
君行自悠遠，妾意亦艱難。
此夜關山月，應知带日寛。
數聞伏閣議，屢上薦賢書。
任重道空遠，名榮身反疏。
異鄉悲鵩鳥，清詔隔公車。
招隱真虚語，江湖萬里餘。
報國念推轂，逢憂甘噬臍。
孤鳴一垂翅，舉俗競吹齋。
山鬼離居遠，靈魂失路迷。
天高不可問，愁意日淒淒。
識理未曾誤，疾邪惟過深。
豈忘事反覆，不忍俗浮沈。
去國尚回顧，埋名方自今。
異時山水意，惻惻弔鳴琴。
市朝非故日，年代屬傳聞。
始兆滕公室，來觀季子墳。
埋名書故事，編簡屬遺文。
苦恨相如賦，俱隨諫草焚。
西晉登賢日，東堂第一人。
競推天下士，爭辟幕中賓。
故國無喬木，流風及搢紳。
新阡廣陵上，荒草欲含春。
閉門吾自足，況亦近墻東。
滴滴階鳴雨，梢梢竹過風。
綠苔侵杖屨，秋色近梧桐。
高臥殊多興，詩成寂寞中。
詩書謀國體，談笑卻邊塵。
已矣今成昔，歸來悲故人。
餘忠焚諫草，遺恨畫麒麟。
禁角聞鼙鼓，能無憶虎臣。
枕上萬峰合，蒼蒼驚夢魂。
如浮武林水，臥向桃花源。
杖屨幾時士，茅茨何處村。
悠然獨往意，欲問復忘言。
遠水全無地，高城略近天。
龍吟忽半見，虹飲競相鮮。
魚鼈争乘渚，兒童狹濟川。
秋風只昨日，物意已蕭然。
楚劍炟照地，梅真從吏鄉。
簿書非急務，鴻鴈試高翔。
貍品牛尾貴，茶牙鷹瓜長。
因君訪風土，游子不能忘。
逃暑涓涓酒，開襟細細風。
過雲催急雨，落日澹秋空。
樹影經行熟，泉聲笑語通。
少年興不淺，寧與老人同。
丹成人已去，泉在月空沉。
輕舉非吾事，泓澄似客心。
飲雖資一腹，貪不近千金。
更愛雙桐好，曾非惡木陰。
野塘春水平，間客自揚舲。
鷗鷺時相近，波濤亦俯聽。
榜歌漁父曲，醉讀屈平經。
便欲從兹去，秋河泛客星。
泱漭東流白，微茫遠嶼青。
風飈萬里浪，性命一浮萍。
飛鳥戢倦翼，潛蛟浮暗腥。
由來限南北，天意亦冥冥。
搖落客愁亂，登臨秋色空。
溪流寒更碧，霜樹晚增紅。
曠野駐殘日，虚軒來朔風。
懷歸復感别，不語向征鴻。
高樓望不極，野興遠相宜。
宇宙一長嘯，山川多所思。
薄寒才勝酒，短景不禁棋。
俯仰哀羣動，遼遼見爾爲。
君去炎方遠，行行萬里餘。
漸驚南瘴酷，益見北人疏。
山谷藏雄虺，谿潭養鱷魚。
秋風鴈不到，何處俟歸書。
積水動微吹，高樓浮薄陰。
登臨倦非土，瀟灑勸披襟。
滌滌原野曠，熹熹城郭深。
浮雲空蔽日，無意欲爲霖。
風雨驚春老，山川入夢遙。
此時看破鏡，何處正吹簫。
舊種萱叢碧，新歸燕語嬌。
佳期漫自笑，不似浙江潮。
漢廷用五餌，無復請長纓。
猶是輶軒使，時通絕域情。
山川資覽眺，戰伐想縱横。
不負四方志，那辭萬里行。
應懷折腰辱，復作棄官行。
頗似陶彭澤，兼疑尚子平。
兵戈未消散，盜賊苦縱横。
余亦存丘壑，相期作耦耕。
翩翩豈自知，歷歷眩羣飛。
故作穿疏牖，時來鍳薄帷。
助明清夜永，除害一身微。
秋草隋宫路，茫茫舊賞非。
我有幕中士，名高天下聞。
方從玉堂召，欲就子虚文。
相得已非早，送歸寧易分。
期君望此府，急自致青雲。
定水涵空碧，羣山凝遠嵐。
淵魚頗易得，菱實最餘甘。
曠野應人語，凉風快酒酣。
誰云陵谷換，自此識南潭。
此地去人近，向來幽賞違。
使君留隼旆，烟水浄魚磯。
秋入冷蛩急，波明白鷺飛。
異時江漢興，撫事更懷歸。
索米東方朔，端居陸士衡。
書仍聞北闕，賦亦讓南傖。
感激秋風起，提攜夜劍横。
南軍敗王略，誰事請長纓。
岱陰宿雨霽，汶北秋風過。
獨往予所慕，躬耕人謂何。
林間雞黍具，日慕漁樵歌。
郤望青山郭，應知惆悵多。
不及西京盛，空知鄠杜間。
衣冠爲我累，丘壑羡君還。
隴麥逢春秀，林花着雨斑。
雞豚社下醉，多與謝南山。
將軍樂射雕，壯士挟烏號。
影捩重雲静，聲翻一箭高。
獵酣生鼻火，空闊散風毛。
快意中原捷，何辭汗馬勞。
佳雨雲龍會，高堂河漢聲。
驅除三伏過，埽蕩九衢清。
造物不無意，爲霖真有情。
憐君獨高臥，亹亹向羣生。
明暗變窗色，蕭騷翻樹聲。
閉門無所詣，高枕有餘清。
櫪馬正局迹，韝鷹多遠情。
分明動秋興，似欲惱潘生。
小徑入村塢，風帘拂暮霞。
桃源還可宿，樽酒亦容赊。
舉眼青山秀，隨松白露斜。
尋常出郊少，未醉莫還家。
秋風埽飛葉，客子鬢垂斑。
好事煩攜酒，懷情惬閉關。
坐看凉月墮，醉送暮鴻還。
後日相思意，蕭蕭叢菊間。
朱橋柳映潭，忽見似江南。
風物依然是，登臨昔所諳。
犬聲寒隔水，山氣晚成嵐。
留恨無人境，幽奇不盡探。
良閏百年逢，佳辰獻歲同。
春應隨北斗，天與緩東風。
柳帯参差翠，花英點染紅。
韶華供醉眼，未負黑頭翁。
嘉月重非常，芳期及載陽。
卻因春意晚，得見歲華長。
餘雪留寒色，新梅著早香。
祗應勤一醉，持以答風光。
晦日疑春晚，佳辰强客游。
放船無用楫，置酒不驚鷗。
牽率忘多病，登臨亂百憂。
繁陰欺白日，容易暮雲浮。
逢時志萬里，非爲稻粱謀。
眇眇江漢阻，蕭蕭霜露秋。
知機自有素，側翅莫多愁。
風起浮雲暮，空看片影流。
萬里南飛鴈，今年復此逢。
自難隨燕雀，非不病秋冬。
風急聲高下，雲深影疊重。
江湖雖異土，泛泛爾能容。
白河見歸鴈，顧我影徘徊。
憶昔從此逝，相看經歲回。
春生聊自樂，鄉近不須哀。
爲問經南國，能無尺素來。
萬里羽毛弱，經時霰雪紛。
江湖更何取，天地正同雲。
影困低如落，聲悲遠似聞。
識時端北向，送目感離羣。
寒燈不及鄰，花艷競爭新。
重疊芝三秀，分明桂半輪。
東風誰變律，芳意自驚春。
流玩堪通夕，長眉莫效顰。
相逢暫相會，又向睢陽行。
險夢尚存蜀，緇衣空厭京。
故園見樹喜，舊友出郊迎。
幸去君家近，飛鴻時寄聲。
把臂猶昨日，如何長不歸。
賓天亦有似，招隱固疑非。
玉折謝庭樹，綵餘萊子衣。
永懷想平昔，涕下不能揮。
暑兼流火逝，秋共北風迴。
歲晏蒹葭色，宵征蟀蟋哀。
平分感搖落，留滯悵徘徊。
知負滄洲約，枯槎八月來。
秋色忽已改，旅程殊未央。
水雲含變態，山雨送凄凉。
杳杳青楓暮，菲菲白芷香。
多才悲宋屈，搖落近滄浪。
王國推多士，聞名二十年。
白頭傾敝蓋，珠履尚賓筵。
禮樂期先進，功名望昔賢。
激昂知己晚，意氣歘飄然。
櫪馬常嘶北，邊鴻郤願南。
一時秋氣感，兩地物情諳。
俗怪玄尚白，自疑青出藍。
何當鹿門隱，數就德公談。
長風送羽翼，千里逐陽和。
朔漠應飛雪，江湖始見波。
識時機不淺，愁旅叫空多。
勿以稻梁故，早飛乘網羅。
落日含明艶，輕風襲煖香。
傳聞亂人意，相見弄春光。
醉裏歲空晏，愁中夜未央。
異時驚麗絕，秉燭正難忘。
綠樹浮萍合，青山畫障開。
登臨共今古，壯觀雜歡哀。
長日消棋局，微風引酒杯。
浮雲滿西北，容易雨飛來。
醉裏春空盡，江邊客未歸。
可憐鳴晛晥，似欲訴芳菲。
珍樹移時語，殘花入眼稀。
離居亦幽獨，求友莫相違。
迎年椒獻頌，駐臘雪留寒。
偏坐春華早，微增暮景寛。
瓊瑤九城闕，玉帛萬衣冠。
欲書甘泉會，他時盛暑看。
高舉慕求友，翩然辭谷中。
那知改春序，又復到秋風。
節物感歸燕，異聲嗟遠鴻。
歸非今正好，霜露脱梧桐。
風露清相襲，銀河湛不流。
澄輝亦終夕，爽氣特先秋。
高臥自微尚，冥煩嗟倦游。
不眠計萬事，出處竟悠悠。
持鈎非有釣，吾猶臧丈人。
何知引纖繭，忽復得潛鱗。
獨樂意逾適，儻來情亦真。
君看渭旁叟，八十老垂綸。
蟾光瑩碧墀，天色凍琉璃。
市響新晴後，風和欲暖時。
杉松冷岑寂，樓殿黑参差。
静者非無趣，長吹遺所思。
月出浮雲盡，風生中夜清。
星辰競搖動，河漢湛虚明。
老樹稀疏影，驚禽斷續聲。
秋懷先已亂，蟋蟀更宵征。
涼月含秋色，江天復雨晴。
風雪異明滅，河漢亦凄清。
驚鵲時翻樹，悲笳遠過城。
不眠看列宿，磊落背人傾。
同日大梁客，共登青雲梯。
逢時方躍馬，從政暫驅鷄。
萬水會東海，干巖開郯溪。
遠游觀益壯，肯爲簿書迷。
園林自有主，風雨苦無情。
密葉枝枝綠，飛花片片輕。
眼看春不住，醉任酒頻傾。
何處鶯求友，時聞囀一聲。
從我陳蔡者，憐君不及門。
青雲期自致，鳴鶴果孤鶱。
仕道半綸重，及親三釜尊。
因聲謝汝士，爲喜月告存。
殘春亦無幾，短夜不須眠。
翠幕深燈燭，清風引管絃。
詼諧玩兹世，醉倒忘吾年。
不作方外趣，安知濠上賢。
湖海青雲士，元龍如古人。
草書到聖地，詞學洎天倫。
零落風流盡，平生意氣親。
空存華屋處，寂寞已埃塵。
愛客毎傾蓋，傳家能象賢。
猶多嫌白眼，自不廢青氈。
吏隱如他日，郎潛遂幾年。
人琴俱已矣，情至一潸然。
交游日零落，之子復云亡。
常恨神鋒雋，端成中道傷。
文章不用世，詞賜僅爲郎。
名士如君輩，風流豈易忘。
高第賢良策，朝廷擢季功。
固疑多直諌，不得久居中。
長嘯臨邊月，孤飛避遠鴻。
盤桓周召際，重見二南風。
臨汝休車騎，治中愧後門。
平生一傾蓋，談笑極忘言。
契闊聲塵遠，差池歲月奔。
匣中寶刀贈，知辱故交恩。
卜居先卜鄰，相望成相親。
無復羈旅恨，况逢性情真。
食薇亦自足，傾蓋不爲新。
杖屨通阡陌，誰能倦角巾。
胡兵絕當路，戍卒下河源。
烽火飛狐口，旌旗積鴈門。
和親固下策，薄伐本中原。
誰斷匈奴臂，非無國士恩。
冷雨欲成雪，高風催過雲。
流光隨衮衮，吹蘀共紛紛。
此去天地閉，向來金石焚。
敝貂寧獨恨，四序欲平分。
亭亭高未足，玩玩意空深。
頗似少陵叟，能留一院陰。
幸今長勿翦，無用晚知音。
莫作吳儂態，翻從爨下尋。
西風木葉下，遠想洞庭秋。
物色摧年老，天時助客愁。
李衡千樹橘，張翰一漁舟。
亦自人間樂，功名安足謀。
北風動江海，飛雨濕清秋。
蝉噪曾何急，猿啼不自愁。
冥冥高葉下，莽莽亂雲浮。
正復開人意，披襟百尺樓。
村落枹鼓起，城樓刁斗頻。
畏塗深虎豹，行路入荆榛。
故老人人怨，烽烟處處新。
桃源容客棹，屬意武陵春。
春光從此半，無復强淹留。
風雨仍何急，鶯花各自愁。
登臨非故土，搖落自清秋。
物物驚人眼，應須與醉謀。
一片蒼山石，遙憐巧匠心。
能存辟雍法，宛是褭啼金。
氣奪秋雲濕，光含墨海深。
魚龍隨醉筆，變化出幽岑。
小郡緣山腹，孤城闇夕楓。
蛟龍戯霧雨，鼓角亂西東。
江漢浮南紀，秋冬擬緒風。
離騷楚人恨，過半夕陽中。
陽光轉南極，漸喜入吾廬。
物色經霜後，雲容欲雪初。
嚴風動枯槁，凛氣益蕭疏。
何日陽春筦，潛興冰下魚。
去事駒過隙，此身江載萍。
赤墀容再謁，清涕忽雙零。
海鳥眩韶舞，天潢愁客星。
平生鴻鵠志，獨有去冥冥。
衰病淹歲晚，分飛愁遠行。
能回長者轍，因見故人情。
後會知何地，相看疑此生。
不爲習鑿齒，應作左丘明。
衡門入秋草，幽獨得棲遲。
車馬來何屢，樵蘇不自期。
書成玄尚白，衣敝素爲緇。
予亦貧非病，君應信所爲。
兩君共羈旅，三徑肯淹留。
秀色映凉月，清風生早秋。
樵蘇亦不爨，樽酒自相酬。
歡然夜遂永，河漢西南流。
無奈春還老，秪看燕復來。
凌風舞輕健，盡日語徘徊。
久客宜相識，重簾爲爾開。
畏人俱混俗，出處免沈猜。
非無鷹隼慮，自識主人歸。
立語移窗日，翻飛試羽衣。
江湖萬里闊，天地一身微。
不作驚鷗别，何須强察機。
東野宜獨往，此中如舊溪。
好風凉送雨，流水碧循堤。
樹密扶行蓋，沙平印馬啼。
城樓隔雲霧，歸路欲全迷。
少濯滄浪水，成君真隱高。
虚舟姿上下，樽酒寄遊遨。
静境惬外奨，緩歌忘我勞。
興餘可逕返，落日麗平臯。
黑雲連海面，急雨漲淮潮。
稍稍州渚沒，昏昏城郭遙。
畏塗仗忠信，高舉幸扶搖。
不作圖南興，誰當慰寂寥。
屯雲望如墨，萬里横空浮。
白日變玄夜，朱明成素秋。
疾風動屋瓦，急雨落河流。
俯仰駭神化，精微難與謀。
已矣梅公異，鄉庠漫貢生。
竟無楊得意，終失馬相如。
道德生何負，心懷死不攄。
新墳帝城外，贈淚獨沾裾。
刻苦身常病，憂愁壽易侵。
空令武子死，誰聽伯牙琴。
寥落書盈篋，肅條風滿林。
惟應都下士，能記洛生吟。
知心不易得，此别定終天。
自古皆有死，夫君獨少年。
論文真已矣，揮涕默澘然。
會有清琴在，祗應永絕絃。
膚寸無時合，昭回此夜逢。
春秋還閔雨，郡國共憂農。
詞欲讒風伯，書將詰亂龍。
關西兵税急，懼失萬餘鍾。
分手如昨日，清秋獨異鄉。
長年悲落木，短髪怯初涼。
歸燕自有適，幽蘭誰爲芳。
裁書寄鴻鴈，相與訪滄浪。
卻埽與人絕，悲秋驚歲徂。
山川舉俗異，宇宙此身孤。
弔影臨清月，書空向瞑烏。
懷歸屬吾黨，浮海待乘桴。
兹亭四時好，秀色映長松。
静境非千畝，幽人如素封。
吹聲偏洗耳，暑晝亦成冬。
暫到還忘返，心知叔夜慵。
險固非天意，承平怪主憂。
三年勞將帥，萬里問旃裘。
尚記安西道，空悲定遠侯。
大河知所向，日夜正東流。
憶昨傳消息，羌來渭水旁。
信知秦地險，未覺漢兵强。
青海通西域，長城起朔方。
分明見地里，悵望隔要荒。
將漕煩明府，東遊慰越吟。
斲冰雖楚水，乘興即山陰。
去去陶嘉月，悠悠見子衿。
因君倚城關，送目亂愁心。
著書非白首，待詔已公車。
試吏何用喜，慰親聊自如。
還從近關出，稍與京塵疏。
豈謂三年久，君方就子虚。
范叔貧如此，誰當與敝袍。
哀歌困牛角，異味笑鄉豪。
相得空長鋏，徒歸欲二毛。
多慚訪夷節，無以慰滔滔。
久客意無賴，送歸私自憐。
悠悠想行路，苒苒背流年。
雪過兔園少，春歸楚澤偏。
君應解冠冕，笑傲辟人賢。
淇奥文雅地，相門英妙才。
春風萬人喜，都城千騎來。
嘯激鸞鳯響，歌傳松柏哀。
懷賢復訪古，處處爲徘徊。
間代唐丞相，當時太史公。
白麻存舊物，青簡見遺風。
鳴玉蓬丘峻，專城楚澤雄。
由來稽古力，肯效一經窮。
此心除國讎，安得借前籌。
未報將軍捷，空增壯士憂。
誰能占太白，試爲上高樓。
自恐匣中劍，精光犯斗牛。
細雨春城暗，空郊草色微。
峽雲朝復暮，沙燕語還飛。
柳帯柔堪結，梅香冷漸稀。
旅遊時畏失，數醉得忘歸。
微風載雲起，好雨與風俱。
暝色經時合，凉聲入夜疏。
炎蒸暫灑埽，天事有驅除。
倦客倚危枕，明燈照舊書。
泱漭輕雲濕，飄瀟晝雨來。
稍霑飛絮重，競逼柳花開。
江面春陰闊，天涯暮色催。
郢中詞客意，最識楚王臺。
漠漠雲蒸柱，蕭蕭雨過城。
不時變炎景，竟日度秋聲。
灑濯林光淨，歸飛燕羽輕。
野夫學爲圃，因欲事躬耕。
春城頻過雨，一望一增新。
欲曉雲成錦，初晴草似茵。
和聲散喧鳥，芳意屬游人。
向晚車馬息，東風吹暗塵。
曾作東都賦，無人與共論。
欣逢京輦客，仍是鶺鴒原。
耳接天韶盛，塵棲素袂昏。
秋風江海上，歸夢入夷門。
清風卷氛翳，廣野露秋毫。
木落山覺瘦，雨晴天似高。
開窗置樽酒，看月湧江濤。
高卧淹湖海，非關氣獨豪。
春流抱城郭，暖色媚樓臺。
麥秀聞雉雊，鸛鳴知雨來。
浮煙著垂柳，晴雪落新梅。
此地春愁闊，無人共一杯。
躍魚依暖景，歸鴈逐輕風。
隔水麥苗綠，入簷花蕚紅。
郊原共欎欎，雲日故融融。
醉眼傷千里，非關江上風。
舉眼醉向晚，甘心醒似狂。
形骸隨酩酊，談笑助軒昂。
舞袖翻宜窄，歌聲不厭長。
高城湧明月，風景正虚涼。
朝陽送微暖，晴靄入寒空。
負暄春盎盎，探策樂融融。
松下坐忘返，樹端遙見紅。
喟然感時節，舉酒屬鄰翁。
江上浮雲聚，城中暮景兼。
東風酒味溢，小雨客愁添。
寒色端侵牖，斜陽不滿簾。
滯留成楚老，卑濕意無嫌。
疏雨纔能潤，微風未肯凉。
低松無限碧，白芷可憐香。
埽榻從高卧，歸禽不亂行。
悠悠對老圃，幾與爾俱忘。
逍遙方外禪，宴坐不知年。
合抱平生柏，成區社長蓮。
公卿盡隨喜，語默兩忘筌。
聞有詩三百，無由一一弦。
徂歲曾何急，清宵不復長。
蹉跎問甲子，愁寂看燈光。
峽雨蕭蕭冷，江雲澹澹黄。
殷勤故人别，容易二年彊。
歷國向七十，滔滔何日還。
輕賫一劍在，壯節二毛斑。
浮俗風波裏，高情天地間。
滯留多愠見，送遠愧登山。
冥冥梅送雨，椮椮麥迎秋。
四月應徂暑，南方復重裘。
崑崙搖地軸，渤海漲河流。
天事無端錯，民生若許愁。
陰老疑龍戰，風高怯海飛。
枯蓬不自息，歸鳥競相依。
時節驚流水，生涯託墐扉。
哀歌向妻子，吾道亦牛衣。
風定水逾静，雨收天倍高。
分明寫冰鑑，深淺露秋毫。
車馬情頗厭，山林心正勞。
觀魚近至樂，相與更臨濠。
役役輕日月，回回分簿書。
悵然面止水，樂矣羡游魚。
鷗鳥舞迎客，江湖興起予。
顧邀二三子，退食未宜疏。
聞名自夙昔，已作舊相知。
傾蓋成邂逅，如何還别離。
軍聲咽鼓角，行色滿旌麾。
莫怪樽前醉，親鄰心所期。
十年幕中客，萬里海南州。
命服仍朱紱，夸鄉未白頭。
山城時晝黑，嶺水或西流。
問道林多桂，王孫莫自留。
逍遙不期遠，趣足外囂塵。
誰謂持斧客，翻同高卧人。
江蘆烟葉重，巖菊露香勻。
愛惜凌寒意，留歡過小春。
專城空歲月，報國愧纖毫。
幸及農功暇，初成壁壘高。
飛翬鄰雉堞，縈帯俯魚濠。
與聽輿人誦，無令板築勞。
江海一遠别，見君金馬門。
先鳴二三子，强著五千言。
清望開中秘，英辭動至尊。
薦賢受上賞，時論重西垣。
紅蕖千頃合，碧樹百年藤。
長日宜沿泝，清風破欎蒸。
别離情易惡，衰老醉那能。
還望邯鄲道，悲歌不自勝。
宿雨原野潤，朝雲宫殿明。
東風未半日，佳氣滿重城。
渙渙泉披凍，欣欣木向榮。
江頭景如此，公起探春晴。
表裏山河險，成皋廣武間。
仕貧寧自佚，待次復空還。
壽酒千秋祝，兒衣五綵斑。
人生此樂少，何事慘離顔。
溪流向人急，野色背人偏。
輕浪仍堪鑑，虚舟不費牽。
柳長勤拂面，鷗戯巧隨船。
幽興終難盡，禽魚莫間然。
慘慘霜天迥，紛紛風葉黄。
須傾一樽酒，少浣九回腸。
世事渾無定，秋容毎自傷。
登高何必賦，會使鬢毛蒼。
懰慄看秋盡，差池感歲窮。
薄寒侵白罽，危葉隕青楓。
零落茱萸佩，淹留桂樹叢。
年光不可玩，生意羡冥鴻。
舉酒惜春盡，緩歌傷别離。
江山空發興，雞黍若爲期。
醉起疑千日，愁來獨五噫。
皋橋羈旅客，惆悵不同時。
春日懷吾子，羈遊各異方。
況逢青眼絕，早識白眉良。
樹逐相思老，江回去路長。
感時惟尚寐，終日醉無妨。
朱轓垂絲旒，千里下揚州。
本郡榮何甚，治中望最優。
高人孫綽貴，節婦孟光尤。
問俗應賓禮，清風遠鎮浮。
幽池舊徒涉，春漲得新橋。
自恨濟川小，欣忘渡水遙。
中流横螮蝀，别徑會漁樵。
更愛憑欄處，東風柳萬條。
晨興事朝謁，星漢已闌干。
雲薄露猶濕，風高天正寒。
塵衣先改素，蓬鬢强彈冠。
興在江湖永，空歌行路難。
霜落月更白，雲開天正青。
捲簾邀玉兔，引酒勸天星。
起舞憑相屬，高歌願共聽。
春宵誰謂短，罍罄適添缾。
明闇雲移影，蕭騷雨送涼。
遠林寒起霧，清簟潤浮霜。
小隱交遊絕，微吟杖履妨。
奕棋還偃几，幽趣亦難忘。
鶺鴿飛砌下，廣莫起寒風。
感物念游子，賦詩同召公。
楚歌還落木，淮月更虛弓。
羈旅傷離别，如何歲亦窮。
遙想登高處，姑蘇秋草多。
那無萬古恨，少作五噫歌。
野菊蕭蕭晚，江鴻疊疊過。
尺書不可託，送目奈愁何。
紅葉迎霜隕，高樓近日暄。
送歸仍暮節，極望正平原。
容易風吹帽，殷勤菊滿樽。
豈嫌徑先醉，當識别銷魂。
采采黄花菊，飄飄閶闔風。
醉從紗帽落，興與古人同。
北岳烽烟隔，甘泉侯騎通。
悲歌傷遠目，不獨爲青楓。
宫中萬年樹，天上紫薇垣。
此地飛塵隔，經時絳雪翻。
幽香通複閣，密影半層軒。
已後陽春節，無辭白露繁。
遠身適荆楚，苦掾寄書題。
他日相思甚，終年引望迷。
銷憂峴山醉，招隱鹿門樓。
勿以徒勞故，全家自此攜。
山中招隱地，江上未歸人。
那可連年别，俱逢欲暮春。
亂飛鶯戀友，北向鴈辭賓。
自覺雙蓬鬢，蕭蕭日更新。
丹紱雙紋綬，朱轓左畫輪。
平生固自負，歸去亦榮親。
美俗餘分陜，悲歌激在陳。
别離俱未易，因目二毛新。
聞道雙飛舄，看來萬里流。
傳聲淮口渡，審侯越儂謳。
霜蟹人人得，春醪盎盎浮。
襄賁差不惡，須汝共銷憂。
弱弱纖纖柳，朱朱白白花。
春風最無賴，客鬢亦空華。
草色明深徑，泉聲落淺沙。
江楓千里思，醉眼向天涯。
海邑近蟠桃，銅章肯許勞。
公田都種秫，霜蟹饜持螯。
宫廟比洙泗，弦歌通掾曹。
想多記石柱，非復笑牛刀。
擾擾嗟何急，營營若有侵。
由來穴知雨，非爾旱爲霖。
王霸强并弱，興亡古到今。
願君推達觀，安得異機心。
清笳轉不極，碧水望偏多。
醲酒春先醉，晴陽晚更和。
起提如意舞，自擊唾壺歌。
芳樹知多少，春游奈汝何。
築榭因高柳，疏泉激淺沙。
登臨容展席，游泛足浮槎。
露盌涵醇醴，冰盤餉美瓜。
愛君難興盡，未醉惜還家。
菡萏千枝發，池塘五月秋。
香繁初過雨，影密欲藏舟。
魚躍知琴樂，鷗飛爲客留。
江湖未成往，愧此意悠悠。
吏隱由來事，郊居故自宜。
池臺隨意定，泉石象天爲。
珍樹移時語，清風竟日棋。
市朝情久厭，野老不相疑。
早悟出處際，同歸羈旅間。
從軍差復樂，捧檄莫思還。
百仞磻溪水，千巖大白山。
異時曾想見，乘興輒躋攀。
百里異形影，況今殊楚秦。
隴雲虚引領，江月漫隨人。
愁恨西山雪，驚心絕塞塵。
寄書懸勝夢，鴈足莫嫌頻。
爾門大父行，俱是雲霄人。
諸孫自駿骨，高第復青春。
試吏小山下，還家芳桂新。
當成我宅相，寧肯滯埃塵。
田廬非一處，微徑自相通。
日下耕釣息，林邊言笑同。
此雖人問俗，獨有方外風。
吾亦畢婚嫁，還從擊壤翁。
尚有危樓在，猶傳羽駕歸。
悲歌城郭是，故老姓名非。
積水浮天宇，孤雲遶翠微。
遠遊悲世俗，思見菊花衣。
白露參差晚，丹楓點染深。
高樓延遠恨，嘶馬動歸心。
留客小山桂，愁人思婦砧。
昏鴉稍欲集，塹黑倒城陰。
展步乘幽興，登臨當遠遊。
涼軒不用扇，高樹自知秋。
月出潮聲湧，雲生岳色浮。
旅懷雖易失，無奈角聲愁。
積水吾山溢，輕風汶篠秋。
微涼禁魯酒，清唱發齊謳。
小雨何須急，高雲更肯留。
知公興不淺，能醉月邊樓。
小雨車馬息，微風窗戶虛。
塵埃頃灑埽，蠅蚋一謳除。
高枕華胥夢，忘言藏室書。
不知吾喪我，安更問其餘。
草樹朱明晚，雲霓白日頽。
幽居誰與適，山鳥獨無猜。
蠧實危將墮，衰花冷自開。
秋光殊不意，頓入眼前來。
西郊逢故人，傾蓋暫相親。
車馬有行色，衣裳棲洛塵。
問笻出冉筰，詢道自峨岷。
卻話别時意，悠然已四春。
清秋望不極，涼月夜還新。
河漢初無際，山川共絕塵。
舉杯光可挹，起舞影相親。
此興何曾淺，風流憶古人。
南山半雲雨，天氣雜暄寒。
野興宜獨往，春愁無定端。
鳥聲來静聽，柳色入遙看。
卻謝芳樽酒，悠悠誰與歡。
獨持子房計，欲伴赤松仙。
猶行少傅事，更覺大夫賢。
詔策容就問，子孫隨拜前。
顧嫌越相國，遠泛五湖船。
朱軒映粉堞，遙出夕陽中。
雲雨通巫峽，江山入楚宫。
登臨餘壯觀，瀟灑向雄風。
萬事隨陵谷，滔滔水向東。
一年再遠别，塵世令人嗟。
況復江湖永，空驚鬢髪華。
青山浮海上，遠水即天涯。
出處俱萍泛，懸知後會賖。
萬里亘東西，連峰隱朔陲。
氣纒冰雪慘，險極鬼神爲。
偪仄單車度，盤桓壯士悲。
今朝識天意，正欲限華夷。
陰山天下險，鳥道上稜層。
抱石千年樹，懸崖萬丈冰。
悲歌愁倚劍，側步怯扶繩。
更覺長安遠，朝光午未升。
小雨何曾濕，輕雲苦易開。
蛟龍自喣沬，江漢欲飛埃。
碧草寒仍短，喧禽去不回。
楚山長對日，未信有陽臺。
白日麗江上，初晴風景饒。
春愁來集眼，暖氣起連宵。
曠野蒼茫合，饑鳶上下飄。
長亭送行處，稍復柳垂條。
巫峽空多雨，江南自有春。
瘴排寒色早，晴發歲華新。
地暖仍餘濕，風和欲起塵。
舊傷千里目，巳復覺愁人。
昔釣城下水，今來十八年。
居人幾能在，里巷獨依然。
手種成喬木，躬耕有廢田。
悲歌顧千騎，不覺涕淪漣。
安得生羽翼，超然成遠遊。
探書下禹穴，問禮適東周。
賢聖有遺迹，江山俱早秋。
西風日夜急，無事獨淹留。
水面塵土少，山頭炎景微。
蛟龍能護法，魚鳥各忘機。
空寂見佛事，幽閒滯客歸。
蓬萊似咫尺，擬縱海帆飛。
君歸湖上山，寄傲白雲間。
巖樹定未改，春條應可攀。
曾隨太守薦，近揖上公還。
知子不貪貴，令人思閉關。
天清北風厲，日落亂鴉栖。
望遠影如疊，聽長聲漸低。
月中驚不定，城上暗仍啼。
出處乘朝夕，應無失旦迷。
紫禁過從密，青雲步武通。
文章一朝盛，兄弟兩家同。
結綬輕蕭育，忘年似孔融。
相看各相喜，安得恨途窮。
南服已卑濕，隆冬方晏温。
夏蟲輕火伏，葛履易霜繁。
誰復謀吹律，吾真笑負暄。
爰居或避地，亦慰異鄉魂。
通谷近中原，初陽生舊年。
欣欣林動色，漠漠野浮烟。
鳴雉飛朝日，新芽發暖泉。
東風彊人意，車馬亦翩翩。
驚浪乘風疾，浮雲映水低。
卷帆高卧熟，看鷁退飛迷。
山遠微分樹，村深略辨雞。
蒹葭縈客恨，極望正萋萋。
玄蟬無所營，風露正淒清。
執翳機何密，當車勇自輕。
将迷黄雀患，已變玉琴聲。
得喪還相召，南華所以驚。
簡書無暇日，風雨送殘秋。
車馬常侵旦，泥塗空自愁。
平生本迂拙，歲暮强淹留。
會将投劾去，偃息謝交游。
塵垢厭淟涊，風雨爲驅除。
稍稍煩襟盡，蕭蕭秋氣初。
堪憂忘陋巷，匡坐讀羣書。
半夜梁山操，悲歌問起予。
蕭蕭過軒雨，物色送春歸。
樹綠初成蓋，垣青半長衣。
吟懷空擾擾，愁思動依依。
想似江南景，草長鶯亂飛。
泄雲霏棟宇，危葉墮霜枝。
忽忽時空晚，蕭蕭坐自悲。
竟無高枕興，還有閉關宜。
生事安蓬藋，商歌恣所爲。
相思恨不見，今子去長沙。
幸有國百里，可憐天一涯。
春風洞庭水，殊俗楚人家。
回首傷卑濕，知君髪易華。
漢恩隆四世，商歷盛三宗。
與子孫能繼，寧民戶可封。
雲歸疑厭代，鼎就莫攀龍。
廟樂兼韶武，應傳盛德容。
措刑文武後，四十有餘年。
幾與華胥比，寧知帝力然。
占齡無協夢，棄躧趣登山。
後世稱稽古，應參堯舜篇。
不陣威逾遠，無爲俗自柔。
詩書通月窟，簫勺靖炎陬。
畢陌宫車晚，蒼梧草露秋。
定知千歲後，民尚是軒丘。
謳歌歸命啟，遏密罄宗堯。
陵寝略依漢，衣冠深葬橋。
空看同軌至，非復總章朝。
西望新宫柏，悲風亦後凋。
適野性所喜，采真今更諳。
地偏塵土少，人遠井泉甘。
長日眠高枕，微風酒半酣。
從來天尺五，信有此城南。
高秋變搖落，遠水露澄明。
飛鳥江中墮，孤帆木末征。
逆風吹帽側，疏雨逐雲行。
興盡聊當反，塗窮眼自驚。
開窗一杯酒，獨酌靜無言。
明蟾不可駐，流水自東奔。
野犬迎虛吠，舟人爭渡喧。
悵然此時意，不醉已消魂。
昔聞小旻戒，今踐薄冰行。
涌水怒愁裂，寒蛟蟠畏驚。
遲遲但覺遠，戰戰尚思輕。
誰斷孤疑志，窮源更北征。
古樹荒祠側，他年雷震餘。
蛟龍從此逝，螻蟻至今居。
錯節摧犀甲，燒痕蠧漆書。
會看妨要路，終勝斷溝渠。
吾廬雙好樹，簇簇近浮烟。
急雨仍堪倚，斜陽不廢眠。
山童勤掃葉，稚子莫驚蟬。
俗態輕幽寂，柴門賴素偏。
深巷山桃樹，無人亦自芳。
青苔何限地，紅蕚可憐香。
俗眼輕幽僻，陰天逼艶陽。
殷勤謀一醉，容易送春光。
天下蒼生望，朝端百辟師。
辭榮如棄躧，得道去乘箕。
無復臨雍問，空餘罷市悲。
會書廊廟語，世世奉蕭規。
第五廉莫比，留侯功不居。
遺風何峻極，雅尚得冲虚。
平昔常開閣，深慚晚曳裾。
千金論一字，永慨袖中書。
逢人問嵩少，千里駕征軒。
倦馬夜未寝，鳴蟬秋尚煩。
風煙新洛邑，冠蓋上東門。
合有西賓問，歸時許共論。
知兵心自許，見謂百夫雄。
上馬常慷慨，墮車寧困窮。
誠非代大匠，疑欲作三公。
匹似陳湯病，猶成絕域功。
齊秦誰謂遠，烽火自相通。
消息雌雄國，關防百二同。
流光下滄海，飛焰避驚鴻。
不及承平日，空悲垂白翁。
别離常作惡，衰老異他時。
望望風波苦，悠悠見女悲。
江空人迹絕，天逈鳥飛遲。
若復無雙鯉，何由慰我思。
藏書不滿萬，幽蠧亦時除。
上有朝廷副，多從秦漢餘。
山川迷禹穴，雲海隔崐墟。
持此遺清白，歸爲林下居。
湖海青雲器，朝廷白首郎。
蹉跎遇已晚，零落意仍傷。
屢擁行臺節，頻腰太守章。
東南滿遺愛，不獨一桐鄉。
廣柳非高蓋，空山異昔歸。
善人天不與，行道涕交揮。
髣髴音容在，留連義故違。
安居自傳世，閭里尚光輝。
築壇辭将鉞，分土繼緇衣。
忌滿名猶誤，宜年報尚非。
離鴻哀斷續，埋玉想光輝。
冥漠金貂贈，空看鹵簿歸。
扶陽詩禮學，世世有知名。
玉樹芳榮早，金華地望清。
川沈終合劍，風折欲分荆。
蕭瑟烏衣巷，偏傷道路情。
古亦苗民患，今仍禁旅過。
祅氛半翼軫，殺氣覆山河。
御史暴公子，将軍馬伏波。
不應淹日月，頻獻凱旋歌。
肅肅卷征甲，蕭蕭出郢門。
蛟螭雄步驟，鷹隼急飛翻。
數有蠻夷警，遙憐賦税煩。
唐虞兩階舞，帝肯用昌言。
平居懶與慢相親，養拙藏愚春復春。
已信此心安此命，世情奈值不容真。
無錢使鬼故宜休，已失裝懷萬斛愁。
况有西湖好山水，一帆還自上歸舟。
老景人情一羽輕，絆身何用尚浮名。
備嘗世事灰心久，更問儂當作麽生。
蕭條四壁是閑居，老子而今非故魚。
大抵人生只如此，只消如此看何如。
鏡中老色日侵尋，更有江湖萬里心。
心許故人知此意，爲吾因掉白頭吟。
每慚疎散爲吟詩，說破當知未大奇。
似此誤人多少事，如何兩鬢不成絲。
行盡天涯西復東，大家閑作卧雲翁。
紛紛燕雀休相羨，得喪悲歡盡是空。
笑殺人來斷殺腸，可憐贏得鬢成霜。
人情易變乃如此，祇有江山不改常。
道方時險擬如何，今古疎愚似我多。
否去泰來終可待，尚須客裏訪蹉跎。
小園和雨掃莓苔，箇箇圓如濟世財。
丘壑同盟從已定，莫談休咎動寒灰。
沙邊鷗鷺日相親，老去光陰非我春。
百巧從來知是妄，獨援詩筆得天真。
莫因居此與名疎，未可唐捐肘後書。
晝短夜長須强學，青春不再汝知乎。
西湖招提三百六，佳處如春有眉目。
一番雨過吞青空，萬頃無波鴨頭綠。
望湖樓閣獨自登，煙霏向背攢寒玉。
想見襄陽孟浩然，此中有句不容續。
道人長坐西山河，骨清氣明韻出俗。
久居京闕厭塵土，一夕歸心俊如鵠。
明窗爲君研破硯，落筆轉頭風雨速。
龍山深處如定居，就彼結鄰容我卜。
春色徧空明。
厥聞忠孝者，所出同一源。
子於所親孝，移忠理必然。
親賢亦子訓，忠節貴兩全。
殺身能成仁，揚名斯永延。
是亦孝所在，豈但知色難。
嘻其叔世風，本末嗟倒懸。
若曰能養耳，食美衣華鮮。
苟求胡弗至，側媚諂笑肩。
彼其良自多，喟歎達者觀。
向來歐陽公，拓落夷陵年。
夫人告之公，淡泊吾所安。
慎毋爲險變，守節當彌堅。
卓哉名母訓，紀歷伊誰傳。
恭惟奉常君，矢心直似弦。
立朝幾抗論，凜凜高回天。
力甦憒憒徒，若障狂瀾川。
人知君守固，當識君母賢。
想其勉勵時，諄勤誨膝邊。
怡愉一領解，心注靡變遷。
升而高爲天，下而沉爲淵。
但知慈訓在，此外浮雲焉。
茲來從吏隠，斲屋新數椽。
曲檻花葳蕤，虛窗月嬋娟。
雅意寓一賦，懦立貪以廉。
我誦順親記，有淚如迸泉。
我貧母亦老，苒苒髮已宣。
家徒空四壁，簞笥笑且便。
惟虞官箴曠，勿以溫飽牽。
澤深百川赴，火明斯聚蟬。
投君以臭味，君子毋棄捐。
昔聞勤讀者，三度絕韋編。
讀書書已破，書則在肺肝。
摘實咀其華，發揮事業間。
伊惟事精研，整束懸牙籤。
縹囊手未觸，慨是龍泉言。
虎子畜溪魚，汝懵未鑿顓。
胡策追元方，紛紛探簡編。
抱書手不龜，面壁縛枯禪。
靴化例隨水，竟負一瓻還。
季也怒生癭，我慚家訓顔。
願季無銜怒，鳳樓修則完。
嗟嗟仁義諫，束濕何由痊。
顛倒幸爾存，柿葉風掀掀。
糊老飽九炊，紙搗翼擬蟬。
翻翻事兼兩，滑膩好且堅。
手鑒具在茲，秋露無重妍。
舊書百回讀，訓佩坡老僊。
請季事斯語，慎勿高閣懸。
因憐數匱藏，徒疥小印存。
浮雲忽白衣，世事無不然。
眼底不自快，封閉何取焉。
所貴得之心，亦可忘蹄筌。
又憐囿大塊，華好竟飽鮮。
一飽羶聚蠅，曷與千古傳。
纖雲飛四散，皎月標中天。
蘭臺上狸毛，山谷愛雞距。
物勝因人成，雅製傳自古。
風流渡江初，筆翰猶朴魯。
曾窺上方製，遺範典刑具。
寸簪束萬穎，贍足飽霜兔。
豐融沛行墨，充實自妍富。
行間得茂密，夫豈窘尺度。
澆浮自趨薄，羸劣醜畢露。
清快誇鈎心，節括號釵股。
纖纖銛甚錐，祇便庸書伍。
殺鋒出光芒，苗枯旱無雨。
齷齪癡凍蠅，安能劂石怒。
爾來邈東嘉，法則自誰祖。
宛見昔製作，齊力萬毫努。
吾欲標諸人，示茲明取與。
斲雕還反樸，淳風招已去。
春苗異蘆筍，廣袖謬織組。
誰能一羽力，回彼滔滔注。
百爾今已然，豈但於筆故。
玄暉工畫山，最識山之趣。
每言籠朝雲，乃是奇絕處。
君家結幽亭，兩峯正當戶。
窣堵冠其巔，雲中雙筆露。
宗老爲扁名，得自昌黎句。
相當卷書坐，塤箎遞吟賦。
是時神宇泰，白雲未飛去。
滃然截山腰，素練初橫布。
須臾朝陽升，景象幾更互。
盤旋宛遊龍，披離擘輕絮。
春澌苒而泮，青烟惟一縷。
霏微辨岡巒，歷落分島嶼。
露晞如膏沐，蒼翠盡還故。
松針與篁叢，貫穿珠無數。
應接良不暇，詩料亦既冨。
只憂紅塵生，分我淡思慮。
更須清夜來，四更看月吐。
吾嗤彼云士，努力事詩妍。
竟日搜枯腸，抽黄對白間。
爾何無達觀，跼促自縛纏。
不見淵明陶，有詩累百篇。
要以寫吾心，出語如流泉。
採菊見南山，得句於悠然。
少陵動感慨，忠義膽所宣。
有時心境夷，亦復輕翩翩。
纖纖白雲閑，無心遊日邊。
風石激而奇，奔迸生雲煙。
詎以天然態，而事斧鑿鎸。
陶爾一觴酒，警爾心地偏。
少焉明月上，高掛西山巔。
聽我曳杖歌，金石聲撼天。
梵寺齋殿深，屋古洞陰冷。
火雲自空飛，此地暑盡屏。
乍至心已清，坐久體如冰。
官清務乃簡，居易事亦省。
是爲臭味同，玉碎金無礦。
蕭閑日追隨，論辯當脩省。
展書相對讀，佳處擊節猛。
輿皁謂前茲，文會無許盛。
觴詠直寄耳，沈湎夫豈肯。
過從奚厭密，交道久彌敬。
無令數斯疎，此語共知警。
人祝先生壽，勳名而福祿。
伊惟小門生，而迺異斯祝。
所祝在斯文，其壽非已獨。
嘗聞侍席言，檃括因以復。
孔孟至皇朝，文與道相屬。
溯自熙豐後，專門始分目。
歐蘇以文雄，周程理義熟。
從此判而二，流派各異躅。
偉哉水心葉，同軌混列輻。
粲粲雲錦章，理義仍炳燭。
筠窗一傳後，人已沾膏馥。
正統的屬任，非公紹者孰。
鯫生耳聞此，驚詫歎不足。
因捧介壽巵，譜在歌詩軸。
願言清節高，歲寒等修竹。
長以文鳴道，聲金而振玉。
上而軋漢周，俯命騷以僕。
門生嚴楷法，剩將從紀錄。
幕客崇酒觴，渠渠餞行舟。
先生蘸甲飲，不使涓滴留。
持盞顧謂言，汝復能吟不。
爾不歌吾行，而俟吾言求。
沃爾滿鍾酒，畀爾筆力遒。
扶輿懵懵醉，夢化蝴蝶遊。
夜分起展燭，落筆蓴絲柔。
請歌先生行，真與人不侔。
前者亦云歸，金帛囷載收。
今惟明月耳，舴艋輕浮浮。
視彼掊歛徒，推剝藂怨尤。
逮其去國日，競欲瓦礫投。
此乃戀寬恩，說著涕泗流。
國用既云裕，民瘉亦云瘳。
而令分左符，遠從牧山州。
投鼠戒忌器，矧我無是謀。
彈烏或驚鸞，盍亦謹厥籌。
茲焉皆汩汩，去矣從休休。
伊惟小門生，莫計攀前輈。
彌溪桃花水，舟行願悠悠。
行有賜還詔，佇立螭坳頭。
瘦石插半天，玲瓏聳蒼翠。
想從混沌初，有此紛破碎。
斷截不分離，欹危不顛墜。
乃於其中間，穿沿石路細。
頻勞謝屐行，捫撫足幻怪。
下有泉溶溶，根來從石背。
香山纔品題，名得因人貴。
瘦筇行清秋，西風吹我袂。
躋攀幸未疲，俯仰一歎喟。
下山拜范祠，遺像儼如在。
胸中萬甲兵，曾使西夏畏。
巖瞻石不移，可想鐵肝肺。
嘻其羣小人，風林犬空吠。
於今孰存亡，取捨良亦易。
但堅自力心，歲寒見節槩。
卓爾彼何人，晞之則亦是。
昔有陽城子，高卧中條山。
粵從丹詔聘，職諫居朝端。
北垣七八年，一詞曾靡殫。
於中常戚戚，事以秦越看。
諍臣論一篇，見誚昌黎韓。
城日洽壺觴，視之無汗顔。
一朝天子誤，鼎鼐庸雄姦。
皇皇朝野人，敢議不敢言。
城曰茲可矣，不言吾豈安。
當廷壞其麻，勢若迴狂瀾。
臣言不可奪，臣肉所可剜。
孰謂雄猜主，天聽亦爲還。
一鳴必驚人，朝陽之祥鸞。
一飛必衝天，北溟之鵬摶。
啾啾燕雀輩，終歲寒簷間。
君今踵其武，可想倚任專。
士習弊滋久，未易一匕痊。
遺臭偃月姦，殆今逾百年。
利欲錮人心，深矣莫洗湔。
幾新更化機，仍澁膠柱弦。
洗泥何能清，救弊應其源。
昔無起樓地，今舉田連阡。
而以求善治，却行而欲前。
復有事誕衒，奮臂張虛拳。
驅虎戕良民，臧否已較然。
膠舟倚航海，惻聳憂世肩。
夷甫在晉朝，舉世無幾先。
卓哉辯姦論，萬世一老泉。
瞽言再拜獻，感憤涕泗漣。
昔者漢更生，危言扶彼顛。
皎余明寸心，不向流俗宣。
維君中流柱，屹是障百川。
向來稍詭遇，高官懷袖間。
耿介甘不售，歲寒松柏堅。
國無君子哉，緘默誰復言。
松江千頃浪，涵月金蜿蜒。
於茲送君行，商歌頻扣舷。
明當重回首，晚風楊柳邊。
佇希御史雨，汛掃靖幅員。
維書號心畫，於以觀厥德。
堂堂太師顔，忠義挺不屈。
怒張鐵柱立，凜若駡蔡賊。
蠶頭而蠆尾，屋漏而壁拆。
豈事筆端求，要自心胸出。
心源儻匪正，馬謾按圖索。
君侯冰玉清，一點塵不入。
擺脫世緣盡，四壁無良物。
源清流應隨，心同寧異跡。
前年鎮霅城，清風貪者格。
人言政化明，如仕唐大曆。
人言八法具，儼是浯溪刻。
卑棲小李掾，松茂悅見柏。
甚欲事灑掃，筆硯供洗滌。
官身類匏繫，唯向清夢覿。
手搨魯池碑，潢謄寄遠驛。
既異裹苞苴，抑匪徒掛壁。
舉目見顔公，英氣聳辟易。
又若小子勤，祗莊常侍側。
神靈造天極，仁深祚綿遠。
光堯渡江初，屬族扶日輦。
南來逾百年，瓜瓞載繁衍。
開江一枝燈，海濱發長燄。
紹興庚辰第，伯祖維創見。
自此燈燈續，儒科已累踐。
姪也幼則孤，門戶中屯蹇。
執編青衿後，浪策禮部選。
有叔行派親，隔驀此異閈。
天都邂逅初，覿面苦恨晚。
爲言起家難，銖積勤靡倦。
相從忽問勞，把臂互驚嘆。
霅城每頻過，訪我李曹掾。
及茲脫選海，幾擬謝深眷。
三年在奔波，留滯顔色靦。
扁舟此經從，相見笑而莞。
排日羅酒漿，延顧禮既腆。
所欣廷蘭秀，一一莫可揀。
讀書固有獲，而况多積善。
竇桂未足誇，王槐定應顯。
願言闡宏規，涵肆觀文典。
士業止科名，耕耨工亦淺。
胸中澆萬卷，落筆自精悍。
何當它年來，大雅見文憲。
功名固懸命，立志毋狹褊。
微言勿謂迂，聊作友于勉。
浮生恍流萍，聚難別易久。
經年稀會面，感歎兩執手。
佳賓稍翕集，歷落馬蹄驟。
競誇摛錦文，雄騁翻河口。
主人金叵羅，頗費黄封酒。
環坐松下亭，海納翕敷受。
飲酣氣張王，聯題健揮肘。
山凹日斜射，簷額風穿逗。
恨無秉燭遊，以夜繼斯晝。
聊追擘韻戲，嶮窄互呈鬭。
分携上木蘭，漾槳幾回首。
遥追飛蓋歸，數徧蘇堤柳。
乃翁換官班，幾鬰青雲志。
晚以身徇國，而得祿及嗣。
妙年當膴仕，應識珍重此。
簿領職任輕，正合親文史。
東安吾舊遊，山水清且美。
編戶雖不稠，而亦有文士。
擇友如擇木，所貴高於己。
遊觀固有時，要在不踰禮。
飲爵不過三，馬向坦塗履。
幕府儻留連，謹抑如處子。
切勿事軒昂，攻者蠭蝟起。
我已慣嘗此，說病乃真意。
第守謙謙心，由天工處置。
命透如春回，不壓重石底。
爾祖積善在，造物報必侈。
以我苦澀詞，普告兄與弟。
莫怪欠誇諛，食橄有回味。
謂余言不信，識者試質以。
物理寓乘除，天存好還道。
去年夏迄秋，旱枯苗盡槁。
繁霜打麥根，療饑茲已兆。
逾春秀葽葽，修翠摇旌葆。
黄雲割未盡，赤日仍杲杲。
秧針方刺牙，還憂水泉少。
正深傷弓虞，曲成由大造。
耕雨刈欲晴，從來難兩好。
來牟迨既登，甘霖乃方到。
甲甲占久雨，古語信可考。
首夏際茲辰，其應孚未禱。
繁聲喧若注，陰雲陣如掃。
入夜聽簷溜，滴瀝響到曉。
蝗螟腐翅翼，蛙黽喊池沼。
從茲雨未艾，調潤知可保。
一畝數石收，麥秋功已告。
千倉而萬箱，應占富禾稻。
匪藉天功然，人力寧爾巧。
端由政致和，天示賢侯報。
不死見豐年，鼓腹歸醉飽。
末掾與農氓，熙熙歌皡皡。
夜雪合三更，崑崙兵密渡。
常時喜慨談，此夕若親覩。
杯行數已長，談辯氣掀舉。
微酣上籃輿，迢迢向歸路。
出門林盡白，飛雪正零舞。
苦寒嗟僕夫，鼈跛良窘步。
北風惡打頭，滅燭失四顧。
平生功名心，每作艱危慮。
小試應危機，却輿自行去。
脚力幸未衰，乘之酒力怒。
踏雪如踏雲，了不見辛苦。
尚奚畏泥塗，寧卹雙靴汙。
僕失莫余追，瞥若肘生羽。
鶱騰甫登橋，健翎已逾兔。
還歸坐中堂，長嘯默不語。
絲鬢且勿生，未謂余不武。
夜雪向桑乾，立勳期晚暮。
凜凜金石心，捐軀事明主。
有花血嫣紅，侈娭大於碗。
五出猩袍裂，萬攢金釘滿。
數日色彌鮮，不畏風日暖。
山茶越丹輩，馬塍豐土産。
殊名幾百種，並立色俱赧。
客言名之由，其說鄰怪誕。
昔有樵弁山，絕頂路迷返。
見此物尤異，斲置歸里閈。
九三橐駞流，厥藝工養豢。
惟以第行稱，姓名微考按。
香泥密封籜，接度根暗換。
若古姚魏然，因從九三喚。
從茲入西浙，移根遍名苑。
家家尚此花，買價不論貫。
青油障曉日，朱檻護雕瓚。
微物因人成，感此一喟嘆。
憶昔洛陽花，壽安紅爲冠。
要其所從出，亦自薪槱伴。
伊維花卉流，第以色媚眼。
青青三寸松，養可凌霄漢。
明堂須衆木，未易一材辦。
工師無遐遺，材滿巖崖畔。
蜾臝祝類我，慈烏知反哺。
伊人矧最靈，而不以斯故。
養雛數羽毛，初志亦辛苦。
懷哉肯堂念，寥寥幾千古。
君其若而人，悽愴踐霜露。
欽聞先君子，清白守儒素。
何以遺後人，多文以爲富。
潭潭詩書府，魚魚禮法度。
王槐信厚成，竇桂陰德著。
雪玉塵不緇，鍾美見垂裕。
勤修不自閟，刻詞流肺腑。
應無忝厥紹，錫類及噲伍。
卑飛未仰報，有淚滂如雨。
山高不礙天，水流必東注。
願言堅此心，宜詣聖賢處。
他石或可攻，庸效南陔賦。
白龍生陽山，龍生龍母死。
於何藏斯陳，其說從古始。
豈伊冥邈中，而亦有地利。
季春旬八日，歲歲雨冥晦。
龍下大如柱，萬目儼駭視。
謂龍來朝母，人胡不知禮。
邑人嚴奉供，神宮聯梵寺。
龍君與龍母，居中堂殿位。
兩廡香火誰，分祀及四子。
山腰有龍湫，泓澄一掬水。
水旱不涸溢，甘冽冷牙齒。
禱雨乞一滴，闔境得沾濟。
昔年令君來，瀝酒方奠啟。
有物蜿蜒見，舉體金色被。
巡沿上巾幞，馴狎了無畏。
令君端笏迎，迎入香奩裏。
誕四子如粟，久矣傳神異。
逮置湫石邊，倏與電俱逝。
或示夢畫工，畫龍要珠戲。
或載見蜿蜒，躍戲花壺際。
神靈及事怪，龔碑詳紀記。
迎享送三辭，上軋騷章麗。
荔子丹蕉黄，羅池未專美。
余來擊節誦，金石歌聲曳。
邇年又喧傳，其說更譎詭。
後殿方落成，將以奉大士。
一夕大風雨，巨石暗飛墜。
高高山頂來，直頓殿堂內。
端然一寶座，不偏亦不倚。
既無繩墨量，誰與安位置。
不知幾鬼推，毋廼陰兵徙。
是爲鬼龍力，其說信有以。
又云虎新過，泥沙印遺趾。
爬抓大木皮，畫畫有文理。
海山斷不連，四望惟茅葦。
又無穴宅居，此物從何至。
有龍必有虎，神驅理或爾。
不然虎尊龍，墓前來伏跪。
想當清夜月，踡跼妥其尾。
談玄與訊怪，更僕良未已。
笑呼金叵羅，一把詩腸洗。
數酌带微酣，長嘯奮雙袂。
徑直上山巔，惟如履平地。
海神會我心，卷浪雪花沸。
中年脚尚健，有志聊自喜。
下山猛捉筆，揮掃不停臂。
素壁兩三間，掀舞龍蛇勢。
新沐試絺綌，凉生神骨清。
髮疎逗風爽，半幅紗巾輕。
逍遥池上亭，綠陰取次行。
清和又重見，時序無留停。
叢委簿書間，那得散漫情。
乍此偷隙閑，雲開月蹔明。
故園松菊荒，蛛網罩南榮。
琴書知好在，奧窅誰爲評。
連宵對凉月，閒吟祖行篇。
攬挹南卉香，入句期清妍。
追隨剪吳江，送君翔九天。
豈爲兒女情，戀戀祈恩憐。
茲惟時多虞，活國資清賢。
近者小司業，繇之入諫垣。
古劍三尺長，土花上鱗甲。
幾年閉蟄藏，射斗光夜發。
提携繞區市，鮮復事磨刮。
嫖姚一拂拭，蛟斷犀可截。
志士寧終窮，行逢達觀達。
山頭分兩崖，知有泉來處。
曲澗潄琮琤，夜來應驟雨。
葉嫩明琉璃，藤生絡松樹。
石脚漲所痕，莓苔濕無路。
玩之室生白，明是春將暮。
何當門對開，小結幽廬住。
老耳最怕風雨聲，芭蕉葉上聲偏鳴。
新枝日展翦不替，况見蕺蕺成添丁。
呼童具鍤斲寒玉，蔓圖貴早除其萌。
醜疑烏喙側著附，又訝蹲鴟不可羹。
一笑翻成有料理，古盆石供泉清泠。
黄梅彌旬雨霢霂，苔封沙擁生意成。
小試抽書嚏撚細，鼠牙入水銀鬚生。
漸離土性安臞瘠，淡與水石相忘形。
巡除日課長養事，莖添葉比紛欹傾。
炎威不到琉璃碧，水脈透尖珠貫縈。
萼綠華仙斷火食，雲裾曳翠身輕盈。
風軒暑簟足蕭爽，晴曦更有冬窗明。
丁寧閉塞謹愛護，秋霜夜氣防憑凌。
一年一年春風好，根株宛在葱蘢青。
崇桃遮莫金壺貯，日暮隨風紅雨零。
海濱荒凉斗絕地，古寺窣堵標蒼旻。
三面黄茅連巨浸，突立嵯峨超不羣。
可憐前此無管領，欄干罩網蛛絲塵。
相携暇日足登覽，晝長正度南風薰。
冰盤朱李冷熨齒，雪絲細葛輕襯身。
飲酣神王氣浩浩，半空笑語驚行人。
墨圓新磨紺於漆，大字題成泣鬼神。
交酬錯勸互賓主，雅論諧談肺腑真。
觚稜掛月筵初散，歸從傳呼紛若雲。
英游便可誇盛事，緇流勿訝吾來頻。
四十五番見除夕，稍知慚愧此之日。
小時辛苦習科場，惟恐一官身未得。
二十七歲方塵忝，又閲八年初實歷。
又閲十年滿兩任，汲汲皇皇望通籍。
况逾百指家累重，蔭贍浩穰憂不給。
所以中心懷蹐跼，每至歲朝常戚戚。
前年涉險趨淮幕，去年舉剡甫及格。
猶自奔波趁班見，來往時時在塗陌。
今年事定已改官，分邑不遠近鄉國。
秋風行可報瓜熟，便得怡愉奉慈色。
所以親邊知自幸，笑語團欒竟通夕。
雖然丈夫致君澤民事業匪僅此，要是此去無限隔。
但辦勞心供撫字，忠信尚可行蠻貊。
斷不依阿事嫵媚，亦不聚歛求封殖。
升而戾天沈而淵，一聽天公無固必。
若綴班行儘向高，爐香夾侍螭坳側。
剩擬抗論高回天，粗有外氏之遺策。
或分一壘向邊疆，願作長城如李勣。
霜臺直筆屏姦回，機幕飛毫草文檄。
更令小試經綸手，黼黻曾夢江淹筆。
不然種花蒔藥老海濱，却覓長年當官職。
君不見蘇子卿，十有九年留朔廷。
牧羝未乳歸未得，吞氈莫救饑腸鳴。
又不見陶學士，家居三冬足文史。
玉堂退直清興生，謾把烹茶誇婢子。
我生徒飽太倉粟，慨懷伊人常縮恧。
我才又無揮翰手，食此豈不顔增厚。
浪游枉自在江湖，幾年見雪一語無。
只同兒童跳梁喜，欲吟自覺腸乾枯。
朔風打頭夜來泊，擁篷曉見銀糢糊。
銀盤收拾和蔗漿，銀匙攪碎紅珊瑚。
一抄入口清風生，再抄乍覺心眼明。
連抄疾啜盤已竟，肌膚起粟神魂輕。
食罷拱手謝蒼天，小儒不學食露盤，無補多慾妄求僊。
願言片片皆詩料，吐吞造化歸毫端。
亦不吟河橋送別凄凉句，亦不吟依本胡蘆取天怒。
但願冰稜雪塊在心胸，飄飄解做梅花賦。
君不見昌黎諫佛骨，竟莫遂請水火投。
中丞擊妖蛇，此蛇初不爲民尤。
寧如立斬興妖偶，卓哉偉見吾邦侯。
吁嗟三輔州，尚鬼逾蠻酋。
此輩生身已麗法，尚何智慧靈諸幽。
惟伊姦兇愚爾俗，假憑威毒相仇讐。
依乘土木作幻怪，竊取血味神其謀。
除兇破僞砉一劍，較功韓孔茲爲優。
嗟嗟願公寶此劍，更煩借截姦臣頭。
士業讀書讀律恥，亦不屑至其有以。
男兒奮身自力耳，有足成功奚擇地。
誦德科條似流水，筆端端可判生死。
用之自貴勿輕視，贈君飽霜毫錐子，萬毫齊力鋒穎銳。
庭陰未側可萬字，十問俱通策勳易。
即次風雷星斗位，還取儒科濟世美。
更贈一言君我記，終身行之恕而已。
一蚓蜿蜒行燥土，定是明朝天作雨。
六厖酣憨初眈乳，乍見異物吠驚覩。
老厖垂涎傍睨顧，此心亦以舐犢故。
鶉衣百結多兒女，錦屏鴛帳輒獨處。
繡韉金狨玉蹀躞，天寶繁奢逾大業。
華清浴已宴沈香，弓箭才人擁旌節。
前頭樂部紫雲回，催駕顒迎奏三疊。
阿瞞駐轡立多時，欲上花驄尚嬌色。
俯頭縋𩍐力士徒，曾以脫靴爲屑屑。
步步相隨那肯離，嘗聞願作連理枝。
燕安儻及思艱危，那有馬嵬攀訣時。
漢家山河安四維，披香千秋惟弋綈。
龍眠畫茲非衒奇，端與曹高向孟陳元龜。
蘆葦戰風聲颯索，細雨吹絲冰簾箔。
暖盤醉客珠履喧，聳鸞筆飛璣唾落。
詩人大義在切磋，曳裾彈鋏籍若何。
正倫風化理不二，御邦即是家之和。
桑椹紫來蠶務急，带曉採桑桑葉濕。
屋頭綠暗勃姑啼，柱礎朝朝汗流出。
人家蠶老婦勤苦，銀釧忙催隔窗霧。
方花古塼衮香絮，院靜簾垂明燕語，沉炷銷來烟半縷。
賣明鏡，怕明鏡。
從來面瘦兩高顴，况復星星添鬢影。
世間萬事只宜晦，明鏡何須炯相對。
鏡明賣却昏不磨，從教雙鬢雪婆娑。
青春能幾何，青春能幾何。
蒼髯紺髮看成皤，亦有紅顔嫩於花，東風馳道屬誰家。
可道光陰流電轉，草上霜飛峭如翦。
心如不知恍重見，心語不通惟見面。
重見面，愁轉多。
歸來銀燭炯長夜，歎息青春能幾何。
青春能幾何，青春能幾何。
日烏月兔去如梭，膠粘難安枝上花。
頗惜相逢殊草草，中心有言不復道。
鵲喜傳訛易顛倒，想得也應生懊惱。
謾自有千金，無方駐臉霞。
休言洛陽看花伴，經年浪蕩不歸家。
君不見青春能幾何。
歸歸歸，三月將盡方始啼。
木林翠密陰成幄，花片紅嫣風蕩飛。
歸歸歸，汝既勸歸胡不歸。
歸來深院日正長，煮酒菖蒲玉屑香。
醉眠藤牀覺晚凉，須臾月色到回廊。
歸歸歸，真箇歸來樂未央。
篤篤篤，日長正午睡初熟。
誰其扣門訪幽獨，見他利喙啄枯木。
枯木中間能有幾，小蟲何足飽爾腹，盡日勞苦食不足。
篤篤篤，此聲尚且聒人耳，人之多言寧不瀆。
戒之哉，篤篤篤。
生計從來拙，奚疑壁四空。
解憂惟父母，謀事等兒童。
無競身如偶，訛言耳願聾。
丈夫心鐵石，肯自泣塗窮。
歲事今其暮，而多悵惋心。
功名一成否，身世幾浮沉。
荄甲四牆在，根株百蠹侵。
白雲飛處遠，東望動微吟。
背日踏寒影，歸程路覺長。
水流逢石響，花晚度秋香。
前去多林莽，新傳有虎狼。
行行應勿緩，掠面已風霜。
雖未及瑯琊，看來亦自佳。
微坳著新月，聳翠带餘霞。
巨鑿應靈禹，斜拋或女媧。
小亭相對好，莫放竹叢遮。
夜熱寢復起，獨行池上亭。
欹荷傾泫露，高柳掛疎星。
秋蛩已啼草，涸魚時唼萍。
無雲那有雨，湛湛一天青。
此閟先天地，名齋曷扁蒙。
祇應防太潔，未必果冬烘。
釀臈重醅酒，初陽逗煖風。
當年郭有道，此意與君同。
旋斲蓱蕪地，亭臺出水瀕。
人知便行樂，誰識念賢臣。
淡月花無影，微風浪有鱗。
飛梁如跨水，遊子更來頻。
元正假得晴，野服暫山行。
遇石松盤蓋，懸崖蘭倒生。
壁間題字古，潭面鑒形清。
官滿應求此，讀書秋月明。
逍遥微物累，出處任天真。
薄宦已陳夢，青山猶故人。
鑑湖凉不暑，荷葉浄無塵。
往往入圖畫，扣舷欹角巾。
秦望與蘭亭，山山遞送迎。
蓴鱸方嫩美，草木亦欣榮。
去繼漢疏傅，名肩齊魯生。
鴻都讀遺事，誰不動歸情。
遶堤千障碧，過雨一回新。
並駕館中傑，分題湖上春。
杯觴同臭味，篇什倍精神。
招手年時燕，遄歸尚及辰。
海棠料客醉，故作暈微紅。
借路山無雨，惜花天不風。
揚鑣聯勝士，琢句策奇功。
讀罷身何許，晴光蕩漾中。
野外遊神迥，望中塵物稀。
天連遠水盡，鳥背夕陽飛。
木葉初摇落，鄉懷動式微。
興闌不忍去，遲子一舠歸。
香泥封籜接頭新，幻出花王見早春。
時節不須寒食候，工夫遠勝洛陽人。
嫩黄蠟葉拳微皺，半醉宮粧粉未勻。
恐怕晚風須愛護，羅幃遮却看頻頻。
眼眩繁妍錦一機，銅缾分插遞參差。
幾於飣坐看如偶，却爲輕寒謝較遲。
售用奢豪須藉酒，形容妖艷每難詩。
微風忽度輕披展，絕憶霓裳駐拍時。
左携珍帖右花王，雅貺何殊照乘光。
拆壁漏痕含蠆尾，珍珠露顆带天香。
數千葉密憐檀暈，怕六丁收謹匣藏。
答謝苦慚無好語，撚髭空斷不成章。
石上芭蕉手自移，黄梅便得雨如期。
水根聯絡銀絲漾，風葉紛抽羽扇欹。
日驗發生疑有準，心加愛護每忘疲。
猶如老大初生子，及見成人長立時。
一痕朝日界晴窗，森肅清寒昨夜霜。
硯怕生澌微貯水，爐因撥火起餘香。
最耽詩帖閑中樂，無奈塵埃客裏忙。
却是小春花謝絕，海棠經月駐紅粧。
睡覺簷牙月一鈎，適閑真不願封侯。
病多藥裹長爲侶，靜著爐薰轉更幽。
席上眼明梅破臘，霜餘珍重菊經秋。
從茲可向家居否，强半經年在客舟。
久居朝蹟遲遷次，雖在琴齋頗寂寥。
交少自應無援拔，地寒安得有肥饒。
桃花落處春風緊，梅蘂開時臘雪銷。
畢竟徐行能遠到，樽前贏得且逍遥。
無庸下考又三書，知愧知慚意少舒。
儻便盍簪叨墨綬，縱然休仕亦緋魚。
何人不願重金服，那箇無心駟馬車。
修短洪纖應賦定，好存方寸一由渠。
不夢華胥仍不醉，燈青室白自高眠。
頻聞乾葉下空砌，遥認征鴻唳遠天。
慮淡殊非同槁木，無營豈復在齠年。
回思撲漉紅塵久，虧損工夫只自憐。
南薰初愛葉田田，忽見莖枯欲倒懸。
風露漸凄生澹泊，水天相映作澄鮮。
無人領會微吟意，獨自咿唔薄暮天。
一對陶朱山下鷺，飛飛衝破晚炊烟。
護毛不用籠寬織，半殺彫翎養自馴。
退易進難微鶴歎，凉來炎去異鴻賓。
橫枝梅下眠和月，臨水薇邊遊近人。
更著花栽安蘚石，黄筌圖畫鎮長新。
自嘆凄凉客寄身，已孤茱酒奉慈親。
未應一夜無芳菊，共上層樓有可人。
日射寒山宜近晚，霜殷秋葉艷於春。
清歡率爾吾儕事，帽落龍山意更真。
二祖霜臺有烈聲，傳家文憲見先生。
剛而不折松筠壽，貧弗濫求冰玉清。
陶令秫田詩料足，竇家桂子義方成。
即茲更有高賢傳，豈羨區區世上名。
行樂今非少壯時，一樽聊以酹吾師。
隻雞豈敢方前輩，下馬猶能慰所思。
原上松杉新種植，望中桃李半披離。
歸途劇飲賡新句，顛倒綸巾不自持。
隻雞斗酒禮雖微，苦雨終風志不移。
卧病已辜寒食約，踐盟猶及小春時。
老懷傷感渾如舊，同舍追陪尚可期。
少憩東湖勿怱遽，片雲來往正催詩。
鎖窗寂寞守燈熒，熟數陳蹤迹杳冥。
已自無心雲淡淡，不應逐計鼠營營。
發生最普惟春力，幽隠旁昭是月明。
試品梅花霜下角，動人深淺似秦箏。
水臨軒檻絕纖埃，砌面茸茸上綠苔。
伺餧金鱗渾可狎，低飛翠羽不生猜。
篆薰欲起筵初集，清磬纔敲夢恰回。
正好西風坐蕭爽，官程翻怕驛書催。
曾聞老吏說先猷，咳唾珠璣下筆遒。
大器莫爲時所用，高科還有子能收。
相逢禹會嗟何晚，薄可郊寒匪暗投。
珍重斯文肯勉力，清朝墳典要人修。
詡詡言詞巷陌兒，傾心反目易安危。
可嗟香盡蝶猶戀，誰謂機萌鷗不知。
寥落丹青秋後扇，縱橫黑白局中碁。
料應主意非疎賈，其奈難祛絳灌疑。
聞借侯家宅，湖邊度夏凉。
鐘魚連梵寺，雉堞傍城牆。
閑適心無事，清和日正長。
藕花雖尚稚，荷葉自多香。
苦笋回餘味，青梅弄半黄。
生綃畫團扇，細葛製輕裳。
水近風生座，簷虛月滿廊。
龍舟花槳榾，騮馬紫絛韁。
竟日歌聲沸，通宵水面光。
不妨投轄飲，更稱靜琴張。
詩社聯行卷，仙姝學道粧。
英遊伴王謝，清夢到羲皇。
曾約陪遊蓋，慚稽動客檣。
憶君成悵望，爲我細思量。
幾度吟成後，憑誰遠寄將。
意多收不盡，事鄙每牽忙。
今夕微醺起，中宵捉筆狂。
浪吟無次第，聊表未遺忘。
九里松株不斷青，松風上發下泉聲。
耳邊爲愛聞天籟，故約遊韁緩緩行。
素娥懶駕水晶輪，此夕飛來夜欲分。
送客出門還獨立，一天清露湛無雲。
小樓面面著疎櫺，靜有蟾光絕市聲。
讀罷離騷臨晉帖，菊花香裏數寒更。
奚囊金勒逗春行，醉咏歸來隴月生。
折得生香渾懶向，斷簪零珥任縱橫。
節近清明長是陰，黄花間在麥苗深。
倦行却上高樓望，烟鎖前村一半林。
二十年前漫浪遊，海天霜氣夜深浮。
竹窗夢斷聞雞處，常憶溪灣塢聚頭。
凄凄寒菊委霜叢，下有微吟腐葉蛩。
倚著欄干聽不了，自來我輩最情鍾。
少年眼力健觀書，卷裏千言一覽無。
官事簿書昏惘惘，效尤石上種菖蒲。
光風蕩煖曉晴天，雅有幽香入簡編。
尋見野花都不是，山蜂引到石崖邊。
點點桃花短短牆，雨聲徹夜響迴廊。
覺來蝴蝶家山夢，一半分明一半忘。
紛紛塵土簿書堆，職在其間怎可辭。
不向先生問榮達，但言何日是閑時。
鳳城凉雨新秋後，幾處朱樓試管弦。
有客貰金收古歙，短檠竟夕自摩研。
恰在貰金醉硯直，又逢古洛蔡公碑。
摩挲不忍教他去，笑殺典衣償直時。
生成欲見化工功，不在漫山桃李中。
爲向梅梢問消長，地寒先却得春風。
枯梅一樹半斜欹，繞匝行行欲詠詩。
忽覿季難遺墨在，西風吹淚滿髯絲。
官舍無花甑有塵，縱將畫展不如真。
若非折寄珍珠顆，幾是蕭條過一春。
蘸蠟封枝翦處新，開奩带露尚精神。
洛陽路遠風塵暗，腸斷應無做譜人。
高燒燭照御黄衣，疑是沈香夜宴歸。
固是不教花睡著，只愁驚起露蟬飛。
日午貓睛一線時，紅嫣紫媚正猖披。
爭如絳蠟通宵照，玉葉金鬚色愈滋。
哆口搘牙月蝕詩，遺編讀著凜風規。
如何晚節從汙合，竟與姦臣血作泥。
霜輕榆柳未全黄，兩岸菰蒲洲渚長。
鷗鳥背人飛撲漉，西風嘗是入斜陽。
一行白鷺過前山，飛去沙鷗半復還。
更有精能君見否，黄鸝兩兩綠楊間。
微風過處有清香，知是荼䕷隔短牆。
相得故園成索寞，詩盟誰復爲平章。
楚楚輕衫翦薄紗，而今憶得在山家。
蕭娘爲是親蠶事，嗔带含香紫笑花。
柳絮悠悠拂面輕，隨風到處若爲情。
西池應也無人到，一面青青萍自生。
逃禪祖花光，得其韻度之清麗。
節庵紹逃禪，得其蕭散之布置。
回觀玉面而鼠鬚，已見工夫較精緻。
雙枝倒作鹿角曲，生意由來端若爾。
所傳正統諒末節，捨此的傳皆僞耳。
僧花工之工則麤，夢良意到工則未。
女中却有鮑夫人，能守師繩不輕墜。
可憐聞名不識面，云有江西陸公濟。
季衡麤醜惡拙祖，弊到雪篷濫觴矣。
所恨二王無巨法，多少東鄰擬西子。
是中有趣豈不傳，要以眼力求其旨。
踢鬚正七萼則三，點眼名椒梢鼠尾。
枝分三疊墨濃淡，花有正背多般蕊。
夫君固已悟筌蹄，重說偈言吾亦贅。
誰家屏障得君畫，更以吾詩跋其底。
濃寫花枝淡寫梢，鱗皴老幹墨微焦。
筆頭三踢攢成瓣，珠暈一圓工點椒。
粧綴蜂鬚擬笑靨，穩拖鼠尾施長條。
盡吹花側風初急，猶带枝頭雪未消。
松竹襯時明掩映，水波浮處見飄颻。
黄昏時候朦朧月，清淺溪山長短橋。
閙裏相挨如有意，靜中背立似無聊。
筆端的皪明非畫，軸上縱橫不是描。
頓覺坐來春盎盎，因思行過雨瀟瀟。
從頭總是湯楊法，拚下工夫豈一朝。
古畫畫物無定形，隨物賦形皆逼真。
其次祖述有師繩，如印印泥隨前人。
尚疑屋下重作屋，參以新意意乃足。
晉魏而來幾百年，羲獻斷絃誰解續。
何况高束李杜編，江湖競賣新詩讀。
願君種取渭川一千畝，飽飯逍遥步捫腹。
風晴烟雨盡入君心胸，吐出毫端自森肅。
自欣分得櫧山邑，地近錢塘易買花。
堆案文書雖鞅掌，簪瓶金玉且奢華。
酒邊已愛香風度，燭下獨憐舞影斜。
礬弟梅兄來次第，攙春熱閙令君家。
秋泊禪扉夜，清吟入興頻。
風生水鱗甲，雲放月精神。
禪有機鋒祕，詩無句法新。
舊題尋不見，吹遍壁間塵。
六月衡湘暑氣蒸，幽香一噴冰人清。
曾將移入浙西種，一歲纔華一兩莖。
牆頭花，紅且白。
一百五日過寒日，寒食過了好風日。
風又吹，日又炙。
枝頭好花盡狼藉，人生百年罕七十。
愚者見花不知惜，我輩看花常唧唧。
有酒莫停杯，當歌莫停拍。
頭上絲絲霜雪來，老大見花方歎息。
溟溟復靄靄，極望欲無涯。
村遠如相合，天底若四垂。
櫓聲因濕小，塔影被雲欺。
不但長烟雨，陰晴有間時。
人多晴晝至，此趣未應知。
我獨身常寓，烟霏雨暗時。
曀添波面闊，綠壓柳絲垂。
忽有片帆過，驚飛雙鷺鷥。
重到招提十七年，吟題墨色又成嫣。
蟠虯老檜枝垂舞，像刻前碑石載鎸。
留賦縱然常滿壁，玄機竟莫悟枯禪。
道場法子叢居盛，奚復蘆花施釣船。
多幸廛居辱鎮臨，政平底用減科箴。
昔聞偃室絃歌化，今見邦君撫字心。
簾度荷香供永晝，水寒山影瀉清音。
從來縣譜無他事，祇說恩波一脈深。
野色烟波外，西風橘柚香。
湖光杳無際，山色忽深藏。
塔古燈猶照，壇餘竈已荒。
何當蛻塵鞅，從此訪漁郎。
倦客滄浪意，扁舟汗漫遊。
雲歸林屋晚，木落洞庭秋。
此地真堪老，中原卒未休。
可知侯萬戶，不似橘千頭。
晚來狂索酒，量大酒無功。
窗豁能容月，樓高易得風。
碎聲聞蟋蟀，疎影舞梧桐。
夜半成清夢，江湖垂釣翁。
山色寒仍瘦，湖光晚再明。
松蒼仁者壽，梅古聖之清。
日淡草無影，風乾葉有聲。
三年湖上客，鷗鷺得無情。
聖主嚴恭德意真，兩儀合饗鑒精純。
九筵五室儀章舊，一祖三宗侑典新。
風日盎溫鑾輅駕，月星明穊玉巵陳。
元良式獻邦家慶，共祝吾皇壽萬春。
格天盛德素躬全，肸蠁交通心即天。
供幣用將祈永命，奉粢端爲告豐年。
寬條日布民安業，捷幟星馳將護邊。
虎拜紫宸稱賀處，祥光縈繞御爐烟。
愚臣何幸際明時，才本疎庸玷宰司。
未報聖恩懷夕惕，更叨使領侍親祠。
駿奔重屋儀文肅，雞揭端門惠術施。
歸美慚微天保頌，畏威願繼我將詩。
有美英姿七尺長，桓桓威武孰能當。
保州蕭史來依德，拒逆侯生竟敗亡。
爵受重安持督節，謚書忠壯配高皇。
堂堂廟宇黄牢下，暮鼓晨鍾不暫忘。
午雞喔喔嶺頭聞，下嶺相將日已曛。
跨澗小橋斜貼水，懸崖峭壁冷生雲。
青帘漸喚新從事，白壁猶存舊墨君。
桑柘漸濃麻麥秀，田夫村婦總欣欣。
山人坐題山水清，一空霽色無陰晴。
虛堂夜看星斗落，老鼎晝汲風泉烹。
杯間聊學蔬筍氣，雲外遠飄絃誦聲。
晦翁溪齋二三友，神遊於此留其名。
爲愛山房峭絕，十年兩借禪床。
松聲夜半清枕，洗盡世間笙簧。
共趁雲龍會，爾何獨負嵎。
猝逢驚履尾，孰視稍摩鬚。
野老與相狎，行人畏不趨。
敢煩猿臂手，射此老於菟。
解鞍小憩索胡床，五載重來兩鬢霜。
庭下幽花迷蛺蝶，屋頭喬木弄笙簧。
棣華喜遂團欒樂，柳絮從教上下狂。
明月浮丘訪僊伯，徑迷芳草馬蹄香。
聖心翼翼對蒼穹，蕆事明禋協肅雍。
玉輅曉升香霧滃，紫壇夜款瑞烟濃。
風聲應律諧簫管，月色澄空映璧琮。
丹鳳樓前恩施溥，歡呼三祝效堯封。
森嚴羽衛擁和鑾，咫尺龍顔侍至尊。
禋祀儀文勤聖問，敬天實意進芻言。
百神受職來鴻祉，多士承休肅駿奔。
右饗不常威可畏，載歌周頌報皇恩。
漁翁收網處，衰柳自穿魚。
饑餐匕筯飯，渴飲甆罌酒。
不忺白晝眠，時復遶庭走。
不結冷淡交，亦無名利友。
晚借竹風涼，臨池坐良久。
不效癡禪誤此身，安居隨分樂天真。
閒尋草藥防醫病，廣施仙方爲濟人。
學道未逢師訣竅，收心且養自精神。
修持要到無空地，掃却從前礙眼塵。
跡晦心須晦，神清夢亦清。
一窩如斗大，萬事等漚成。
風月平章易，山林去就輕。
生生終有累，不若事無生。
園林桃李爭妍，我有蘭花數朵。
盃盤笋蕨鮮肥，恁地有何不可。
炎炎火繖張空，避暑林亭趺坐。
有時解帯披襟，恁地有何不可。
桂花香滿脩廊，皓月當空照我。
徐徐三弄瑶琴，恁地有何不可。
竹塢雪封雲鎖，地爐溫酒添火。
醉來擁被高眠，恁地有何不可。
浮雲初斂夕陽斜，路入江村四望賒。
木厭霜濃頻脫葉，梅嫌春小未開花。
翩翩過雁摩晴漢，隠隠孤帆趁落霞。
欲壯吟懷沽斗酒，野田多處少人家。
高車駟馬謾相誇，竹榻蒲團屬自家。
困睡饑餐何所有，一溪明月照梅花。
五葉堯蓂紀誕彌，慶流文祖已垂基。
星明南極老人壽，春布東皇太乙時。
紅入仙桃千歲實，青歸御柳萬年枝。
嶺民喜見昇平象，拜手同賡天保詩。
碧虛飛信入蓬萊，約我驂鸞伴侶來。
藹藹祥雲射虹渚，繽繽香霧下龜臺。
喜乘蓮葉經瓊海，笑指梅花薦玉杯。
聖算自應天地久，蟠桃不計幾回開。
相對封人共祝堯，玉觴瀲灧酒浮椒。
千山佳氣供紅旆，一道仁聲頼翠軺。
南極仰祈天上壽，東風不隔海濱遥。
恩濃湛露何爲報，勉屬清忠答聖朝。
春風旗鼓擁元戎，萬馬方嘶一洗空。
不憚八千來劍北，始知十二小齊東。
將扶灞上真人業，未說隆中宰相功。
整頓乾坤談笑事，歸來置酒未央宮。
皇天祚宋啟真儒，手鑰秦關鎮蜀都。
方策有之伊呂偶，規模如此漢唐無。
軍聲劘刜歸帷幄，王事驅馳在粟芻。
把酒東湖需捷奏，佇催公衮醉西湖。
自擁琱旂運閫籌，星霜四歷玉關秋。
深培根本安全蜀，直用精神定遠陬。
琴鶴公將離峽口，樵漁我亦訪吳頭。
溪山好處俱堪飲，江路相銜醉未休。
曉來微雨過前溪，見說桃花水正肥。
人送風帆還紫闥，客隨星履近黄扉。
昔陪關上青牛到，今趁遼東白鶴歸。
留得春風滿全蜀，尚知楊柳賦依依。
一從棋折佐籌帷，凜凜威名塞漢知。
大范老今歸去矣，小申公爲易新之。
檀溪春草輕車熟，苕霅秋蓴短艇宜。
千載峴山磨不朽，重添羊杜兩豐碑。
騑騑牡駕暫臨邊，淮海東頭護玉旃。
春滿四郊耕穀雨，雲屯萬竈飽炊烟。
平山柳絮隨絲轡，新水桃花颺綵船。
瀲灧一杯拚却醉，明朝有詔侍甘泉。
新墉屹屹解嚴圍，十萬全師破賊回。
元帥擁旄朝授策，將軍畫箠夜銜枚。
椎牛臠炙歡聲動，伐鼓傳觴哀拍催。
盡道平淮勳業盛，總須圖像上雲臺。
八年一柱屹長城，此老胸中百萬兵。
有造於西棠播頌，窮荒之北草知名。
喧天笳鼓歸時樂，揭日旂常曠世榮。
且爲平山應少駐，莫辭酩酊盡歡情。
同是虛皇老從臣，海山深處細論心。
金蘭誼篤新藩翰，玉筍班趨舊禁林。
對月不妨延桂影，思人惟有護棠陰。
公歸定是調商鼎，莫忘梅花雪片吟。
鷺洲鴛渚久相知，弭節開藩並此時。
越俎况當交使事，舉觴何惜話心期。
欣逢桂子三秋候，細和梅花萬里詩。
指日驂鸞天上去，倚看接武步丹墀。
玉帳宏開會衆英，嶄嶄頭角露崢嶸。
人才數半凌烟贊，姓氏推先月旦評。
桂子風前鵬翮健，梅花雪外馬蹄輕。
兩魁衣鉢須爭繼，聯轡歸來晝錦榮。
底事元戎輟上流，揚州勢更重荆州。
要酬棠笏中原志，坐釋楓宸北顧憂。
白羽一揮新玉帳，朱簾半捲舊紅樓。
此行整頓乾坤了，公衮萊衣正黑頭。
海風吹月近中秋，碧玉天高灝氣浮。
文武對開王儉幕，主賓同上仲宣樓。
棋邊正要看新著，酒畔何妨話舊遊。
了却經營宛洛事，入登樞筦贊帷籌。
太歲在娵觜，羲馭正東陸。
羽書西邊來，胡騎報南牧。
倉茫星火急，飄忽風雨速。
憑陵我封疆，剽掠我孳畜。
一越摩雲險，已汙巖岷俗。
再度峰貼隘，重爲武階毒。
胡兒忽令名，見謂韃靼屬。
或疑女真詐，頗訝疊州族。
衣毛不知帛，飲酪非茹粟。
勁弓骨爲面，健馬鐵裹足。
駕言取金夏，其鋒不可觸。
如竹迎刃解，猶雪以湯沃。
先聲張虛疑，我師遽蓄縮。
心已執檄迷，手爲望風束。
策昧戰爲守，計乏奇與伏。
西和久間斷，文南暫蹢躅。
將利僅小退，凱音誤陸續。
蘭臯要寸功，良將半喪衂。
敗書丙夜聞，前矛石門宿。
亟令控三關，謹毋費一鏃。
魚梁閉仙原，武林護午谷。
七方對壘持，相戒前轍覆。
縣官塞蹊徑，戰士據林麓。
由是關以外，民皆棄廬屋。
西康至天水，患不翅蛇蝮。
鳳集一炬餘，地已付麋鹿。
河池本無虞，百里禍尤酷。
羣盜沸於鼎，流民湊如輻。
母悲愛子死，夫沒嫠婦哭。
城市委焚蕩，道路紛怨讟。
於時益昌民，十室空五六。
牙檣嘉陵來，舳艫尾聯屬。
十乘隨啟行，驛書轉加促。
鼓吹喧後部，旌旗蔽前矗。
兩勞使者車，三分元戎纛。
重以潰卒徒，跳梁滿山谷。
聲言誅不平，未知不平孰。
人情往傷弓，未免驚曲木。
土著避鄉井，游手伺風燭。
嗟哉是日也，性命龜未卜。
事機正譸張，天時幸炎燠。
晉邊死季龍，周翰奮方叔。
不聞武侯敗，街亭誅馬謖。
猶有孟明在，焚舟報秦穆。
不待斬樓蘭，聞已事薰粥。
搢紳屐欲折，意氣喜可掬。
中有山西人，慊若國深辱。
問之何所云，首疾已頻顣。
大言往者悔，幾已潰心腹。
尚爲來者憂，不知護頭目。
厥今敵雖去，鄉道渠已熟。
三關固天險，五都恐日蹙。
不見關以外，處處空杼柚。
朝廷無事時，司農積邊穀。
一朝棄糞土，知幾十萬斛。
民力哀何辜，邊人罪難贖。
色雖帷幄喜，骨尚原野暴。
未旌平凉家，方起鄒陽獄。
辛苦在貔貅，恩賞歸雁鶩。
幾效先軫死，不及介推祿。
魏師付乳臭，漢校起奴僕。
平時好糜爛，深刑痛敲朴。
於時在勞來，仍忍逞誅剭。
頗聞富窖藏，悉已發麥菽。
邊無一人耕，食能幾日蓄。
田里思反業，原堡未修築。
了無金城圖，酣事銅鞮曲。
朽索駕虛舟，空奩著亡局。
縱君不懲艾，而我爲慚恧。
我聞報中朝，四境已清肅。
一人萬人心，可欺寧可服。
當時屹如山，一二臣可錄。
凡此保蜀功，兩和李公獨。
趙公繼一出，頗慰沔人欲。
益昌所毋動，餉臣尼其轂。
公論雖未泯，天幸不可復。
安得如紹興，魏公任都督。
以口伐可汗，我恨匪元璹。
徒能效曹劌，遠謀鄙食肉。
言之貌愈切，至此淚幾簌。
客既聞斯言，稽首拜且祝。
九廟宗社靈，百城耄倪福。
德澤在天下，人心久滲漉。
徒以成敗論，公等皆碌碌。
伯比議莫敖，蒍賈知子玉。
春秋過責備，小事書簡牘。
子其鉗爾舌，毋取斧鑕戮。
漢人悔雁門，唐師老鴨綠。
有道守四夷，初何事窮黷。
不戰屈人兵，正豈待驅逐。
吾皇天地心，萬國囿春育。
疇咨元帥功，非夕則在夙。
出命宣黄麻，入相賡綠竹。
除書從天來，恩禮方隆渥。
三公應鼎象，相與運坤軸。
小夷置蚊蝱，壯志寄鴻鵠。
分無萬戶印，莞爾一杯醁。
熟慰豪傑心，有詔不盈軸。
堯門萬里天，意者未親矚。
君相勤外憂，必有寧我蜀。
昌黎昔作潮州游，潮人百世稱名州。
又聞柳州柳子厚，柳人至今愛其柳。
二公皆以文鳴唐，所至不偶爲異常。
卒今江海流落地，化作文物聲名鄉。
涪南僻在巴子國，地絕中州少人物。
天將儒道淑是邦，曾向先朝處羈客。
河南夫子間世賢，山谷老叟人間仙。
一時轍迹相繼至，頓使光價增山川。
嘗嗟道從孟軻死，一貫誰能接原委。
又嗟詩自杜甫亡，四海誰能造詩壘。
幸生伊洛續聖傳，鳶魚遂復窮天淵。
從而江右振餘響，清廟又得存遺絃。
今踰元祐二百載，草木涪人尚知愛。
文章性命雖匪倖，氣象風流久皆在。
惜乎兩公生盛時，下與屈賈同驅馳。
涪人則幸公不幸，天下應怨涪人私。
江南三月春事濃，人間處處熙東風。
山陰亭下羽觴舉，長安水邊簫鼓從。
衣冠酣燕太平久，干戈浸鈍鐵鉞朽。
神州風景雖慷慨，已付新亭一杯酒。
皇天佑宋當此時，乃眷疇作邦家基。
水晶宮裏毓奇瑞，翼日生此神仙姿。
平時功業在學術，治道邊防講明出。
遂將姬旦勤勞心，一洗吳人侈奢習。
襄陽自昔天下雄，形勢今處常蛇中。
彤弓玈矢自臨牧，輕裘緩带惟從容。
雞鳴而起夜無寐，切切安危以身繫。
四維盤石罔遺慮，千里毫釐尚深計。
一民未飽公足食，一兵尚寒公以衣。
蒼顔皓鬢已若瘠，黄童白叟人其嬉。
瞻言二十三郡國，根本其蕃頼封植。
農知奠枕士超距，豈但邊人戒生隙。
幾番河檄動漢關，折衝隨出精神間。
平淮既敵江漢盛，救邢況盡春秋難。
往時國未一興役，動以千金大農給。
自公邊用足幕府，不費中朝一毫力。
往時餽餉識調師，粟殆不及朞年支。
自公留屯上方略，粒米狼戾如京坻。
規模宏大有如此，古猶其難况今撽。
朝廷宿望四海重，中外先生一人耳。
我聞文正腹有百萬兵，西賊聞之心膽驚。
胸中武庫今十倍，一塵宜弗轒轀侵。
忠定昔年鎮全益，一信五年方做得。
况今終始一勤字，十年之間未嘗息。
噫嘻楚人申討無日休，越人生聚幾歲周。
規摹止俟機會至，社稷固頼封疆謀。
史毋比公僅羊杜，雅毋詠公止申甫。
昌唐安得十元吉，平蔡惟須一裴度。
黄扉紫闥深帝思，衮衣赤舄行公歸。
願公壽躬壽王國，牛馬下走亦作壽域之黔黎。
君不見君家知命今師日，白衫騎馿人不識。
當時畫作梁園圖，惟有龍眠老仙筆。
又不見異時知命離戎州，終身願學陶朱遊。
能令太史爲著語，此比西子同扁舟。
君今名在嫡孫行，數載浮家渚宮上。
秋風細起鱸魚釣，落日馱成院花樣。
孤篷短轡成兩奇，一朝復見江南詩。
風流信是古難繼，亦有軒輊誰爲之。
我知長耳困皁櫪，突市衝籬久狂蹶。
逢京兆節僅免辱，入華陰門幾遭詰。
不如小艇楓荻洲，水天碧處盟沙鷗。
凌波三歎洛妃恨，招魂一洗湘纍愁。
騎馿不下竟爲惑，縱葦所之樂何極。
與今坐上嘲子瑜，爭似舟中懷李白。
奚庸二畝藜莧圖，足歸一枕黄粱娛。
持竿鼓枻貴適我，解鞍截鐙無從渠。
厥今龍眠麟筆不可復，太史鸞膠尚堪續。
我亦苕溪漁隠徒，亦有水調遺子以一曲。
老瞞晚當漢道卧，黑雲觸天月新破。
英雄湖海應如響，獨向南陽靜中坐。
當時不遇劉豫州，抱膝吟嘯誰爲酬。
本圖一旅復夏祀，豈爲萬戶伸韓仇。
彼攸官渡瑜夏口，非不功名咄嗟就。
甘心蒿布嫁之子，肯以金夫易吾守。
惜乎天下思漢心，是際不及西都深。
皇天不祚機再失，馬謖之敗雲長禽。
空存遺廟千載後，過者猶知袒爲右。
嗚呼龍乎如有靈，盍使胡營落天狗。
來謁衡嶽山，未窮衡嶽境。
爇香赤帝殿，恭祈國壽永。
婆娑禹指山，僅窺虬龍影。
分枝萬派別，功與天地準。
悅亭萬竹間，倚丘甫俄頃。
披雲挹蒼翠，俗慮須甦醒。
王事屬有程，山容看難盡。
歸來短篷底，夢斷青松徑。
雲開爲韓子，雪霽朱張詠。
必如三先生，人與此山稱。
我生等培塿，安敢喬嶽並。
好峰七十二，詎可一朝竟。
男兒萬里眼，長嘯付一瞬。
終朝摘星斗，寘身祝融頂。
我來衡山下，古梵見老柏。
森然星野分，亶有神明力。
風霜飽更練，雨露富培埴。
嶽靈共長久，造化與消息。
本盛柯葉茂，夫豈一朝積。
中斷尋復續，生意仁一脈。
亦由功萬世，何止祚四百。
五子歎將否，一旅少康出。
此殆皇天意，髣髴留禹跡。
倚爲赤帝佐，正此蒼官色。
存古追蠡在，比休玄圭錫。
稽首千萬年，五丁謹封植。
玉堂義方訓十字，衍而六百十六言。
一門翁季自師友，盡出學問之根源。
彼援遺書誡敦嚴，暨昶以義名沉渾。
爭如此作旨哉味，足使聞者推而尊。
雖然責善友之義，仕教之忠古皆爾。
讀其詩可知其人，非是父不生是子。
書紳我亦且服膺，過庭夫豈弗由禮。
觸屏教諂勢利徒，得不爲之望風愧。
瑞麥歌懷安，三岐及六穗。
嘉祥不虛出，良以氣和致。
人言一草木，華枯且爲異。
况茲一曰食，有是三足記。
此邦今扶風，中興號佳地。
去年歲千厄，衆懼憂莫弭。
入春雨暘若，嘉驗應期至。
賢侯政事師，其清一杯水。
孜孜布上德，念念在民事。
東都循吏孰，漁陽史君似。
一麥露雙穎，異世風同軌。
華黍續新雅，嘉禾繼前瑞。
老夫卧陋巷，聞此躍而起。
一廛猥受滕，二天幸托冀。
誰謂大慶賚，俯亦及憔悴。
自今豐年兆，不苦力田匱。
當知太守心，根源自宮閟。
務豐且重穀，感召至茲類。
昔襦今五袴，千里共衣被。
相逢二三叟，相慶更相慰。
不圖田里歎，轉作謳歌喜。
酡顔溢鄉老，歡聲浹鄰比。
餘波賸沾丐，罔功有餘愧。
攄毫頌公德，拜手及公賜。
長安咫尺天，政聲轉聞易。
嘉汝龔黄績，寬予堯湯備。
歸衮陳歸禾，經綸展斯志。
老蟾竊靈藥，墮魄下塵寰。
跡誤采石江，名虛巫峽山。
長風送之來，寄影千丈巖。
列壁當層雲，虛白生光寒。
婆娑仙桂影，中著孤根蟠。
宛宛學扇初，盈盈一鈎彎。
如出滄海頭，半揭烟霄端。
風雨不改度，晦朔從循環。
山靈奪天目，作此奇哉觀。
閲盡來去人，了不蒼其顔。
所欠斷鰲始，一闕難磨鑱。
憑誰駕長梯，取置懷袖間。
爲施玉斧工，修作寶鑑團。
豈無女媧之手呂翁指，運此神造應非難。
何如存我真面目，嫵媚一笑只作青山看。
我嘗采石山頭見蛾眉，且看濃粧淡抹兩湖宜。
何物老嫗生此兒，又覩雙髻尤爲奇。
五丁刻畫盤古時，黛綠常假山靈施。
春風閲盡不肯笄，素螺頭立鬢不絲。
梳雲沐雨容爲誰，相逢婉孌是似之。
古今知幾經品題，我困暑役何能詩。
祗疑前山月鑑故半虧，嫦娥妬吝耶焉知非。
峿山一何青，浯水一何綠。
上有唐朝碑，蒼崖與天矗。
清廟倣遺音，靈武號實錄。
其筆走風雷，其文貴金玉。
曾經兩賢手，足耀千載目。
後來紀名氏，前鑱後且續。
豈無黄絹辭，中寓白圭讀。
一辭不敢措，我懼此碑辱。
雖然勿泥古，詠嘆豈不足。
嶽將降甫申，吾皇車攻復。
將墨東海水，且汗南山竹。
勒功岱嵩頂，豈但清溪曲。
老生本不學軍旅，來護荆州國門戶。
慚無善政格休徵，未能雨十與風五。
今年甫幸登麥喜，入夏又以槁苗苦。
驕陽杲杲地欲赤，身願爲騂措無所。
瓣香惟有老天告，難以中心共人語。
當知歲計國計關，不但區區飽吾楚。
我持皇穹不絕物，寧忍赤子失其乳。
彌旬果爾三沛澤，靡間西郊與南畝。
灌園遂省桔槹力，行道奚憂豆簞呼。
農皆眉間有色喜，士亦胸中以奇吐。
炎埃萬里一洗空，手扇爲之却紈羽。
我願天地朝野和，常若淵泉以時溥。
多謝豐隆屏翳已奏功，毋使吾民復咨雨。
蓮之爲瑞固有之，水神豈肯輕鍾奇。
雙花僅見子辱表，並蒂嘗著原父詩。
未如今年荆州幕，拔萃出類羅方池。
二花三花四五花，至於六花同一枝。
根荄太華玉井藕，彷彿函德銅池芝。
曉來朝日千葉開，宛若羣玉齊頃葵。
花工示人厥有象，豈止綠沉而紅依。
花中獨此號君子，愛蓮有說聞濂溪。
方今衆賢聚本朝，左右周召而皋夔。
朝和物和天地和，薦之千載之一時。
主人生平不好異，一見錯愕開雙眉。
此天産也豈人力，賦此直欲同僚知。
擔簦畏炎暑，肅肅問宵征。
馬首已十里，雞聲纔五更。
雲迷青障小，月掛玉鈎橫。
農舍欲安挽，戒奴毋大驚。
孤枕欠曉夢，短輿償午眠。
籃摇小兒卧，龕定老僧禪。
少瞑溪山眼，良勞僕從肩。
醒來斜日暮，亟喚玉驄鞭。
總角嬉遊處，重來轉盼然。
溪山猶昨日，朋友盡中年。
舊話逢人說，新詩爲客傳。
喚回風雨夢，猶記北窗眠。
此君嘗識面，閲八載重來。
倦鳥欣曾宿，棲鸞去不回。
牆陰餘舊墨，砌下長新苔。
多謝東屏主，時時爲拂埃。
野迥乾坤闊，樓高歲月深。
江山不今古，人物幾登臨。
雲影埋荆樹，風聲快楚襟。
何須喚商女，白雪想遺音。
夐出烟塵表，乾坤指顧中。
數峰連野迥，一水與天通。
沙外迎孤鶩，雲邊數亂鴻。
家山在何許，心與大江東。
物有小而智，虛簷寄微縷。
了不介天地，何以芘風雨。
蜂蠆嘗自投，螳螂不敢侮。
去面類湯網，取象得羲罟。
絲吐雖非蠶，蠅視有如虎。
真巧非人爲，羞煞金針女。
紙被夜受用，布袍朝奏功。
光陰半行客，氣象一衰翁。
何事朝伊夕，纔非雨即風。
年華苦相背，歸去又匆匆。
驛路交游熟，江山契分生。
故人梅撲面，薄倖柳忘情。
馬躍霜橋步，雞啼月店聲。
豹狼俱斂迹，應避使車行。
海宇材能盛，風雲氣類從。
一賢居上介，千里折遐衝。
咨事須孫楚，論詩得正封。
城東未爲好，終不似烏龍。
明君切西顧，元帥作中軍。
賓客湖南上，人才冀北群。
三鱣存絳帳，一鶚在青雲。
磊磊軒天地，詩書有雋勳。
求士近取材，論人遠稽古。
鄭公得杜陵，晉公有韓愈。
上思利社稷，下不愧賓主。
斯言宜服膺，餘子未足數。
國有金湯在，鄰修玉帛云。
夷侵由廢雅，苗格自敷文。
當宁形宵慮，公車以歲聞。
便當從幕府，入校道山芸。
伊昔先賢心，天下等憂樂。
時分蜀道弓，慮切漢關鑰。
揮刃得屠牛，察脈寬扁鵲。
岷峨望不淺，持酒爲君酌。
取士雖多術，知人在片談。
文書今倚重，謀議許相參。
餌陋賈生五，策明劉蛻三。
坤輿方厚載，朋利得西南。
勳業登天難，易者付嬉笑。
公駕鵾鵬風，來把鯨鰲釣。
自比小管樂，致主在周召。
此突豈待黔，早晚有明詔。
弟兄眉最白，人物眼常青。
論事猶迎刃，談兵若建瓴。
訏謨皆上策，道德有强形。
辦却聊城矢，還書劍閣銘。
唐邊重秦隴，蜀鑒在江油。
不易九鼎重，方兼四履憂。
其間不容髮，自此可前籌。
局面西風異，從容夜觀謀。
未登紫薇垣，慚依紅蓮幕。
於巷爲遇主，自牖常納約。
我生類巢燕，君聞羨臯鶴。
聽取輿人言，岷峨小難著。
不見臺城事，君毋說苦空。
佛隨千劫盡，人與萬山雄。
吊古春酤綠，談兵夜燭紅。
終宵皎無寐，萬壑響松風。
久識屏山面，今朝得勝遊。
橋梁橫古渡，樹影倒中流。
風定春檣度，烟輕晚市收。
凭欄誰領解，一鷺點沙洲。
故迹存棲鶴，高風掃鏡鸞。
烟霞扃地邃，冰雪照人寒。
妙句揮濃墨，仙顔煥渥丹。
雖云歸棹晚，猶及附飛翰。
是山來自古，與世類相忘。
雨染新苔翠，風吹老柏香。
神仙多漢魏，祠像半隋唐。
幾許烟霞侶，相從老此鄉。
迥絕塵埃表，寧無造物司。
鹿馴貪客過，龍老惡人窺。
丹去爐仍在，雲生洞愈奇。
歸舟天盡際，杖履復何時。
詩從雙井來，太史氏復作。
一葦天地旋，玄酒滋味薄。
有田付鴒原，比屋頼虎幄。
却笑草玄池，投閣嗟寂寞。
達人樂所樂，小智憂其憂。
平生見飛鳶，常憶馬少游。
門前車騎喧，孰與園林幽。
虛舟苟欲去，鷗鷺猶當留。
聞公有泊渚，不遠在異林。
想勝輞川畫，時作梁父吟。
絳帳豈陳迹，草堂向遺音。
朝市有真隠，入山無求深。
士有似之者，異世而同科。
草亭今蘭亭，人物晉永和。
於水鮮可釣，有酒旨且多。
叩舷欠孺子，一賦滄浪歌。
涉盡江湖道，嗟嗟寸步難。
風敲蘆葉響，雨作菊花寒。
市酒無嫌薄，征衣正怯單。
家山在何許，回首路漫漫。
一雨洗紅蔫，春深晝欲眠。
綠潭波滉漾，紫陌騎聯翩。
禊事懷觴豆，官身苦檻圈。
只今王逸少，重見習池邊。
古壘連邊色，烟蕪带夕陽。
千年周翰祀，一瓣楚人香。
樓堞新宏壯，丘墟幾廢荒。
客懷明哲戒，飛夢繞吳鄉。
向來碑在所，今見下牛羊。
魂逐江山老，名流史傳香。
吳謀千載偉，晉事一丘荒。
不用凭高看，中原尚鹿場。
竟日百餘里，相逢三數家。
平崗盡茅葦，沃壤舊桑蔴。
短樹巢歸燕，荒城宿亂鴉。
興亡誰與問，馬首夕陽斜。
去汴五百里，通淮十八村。
荒原王翦骨，廢井伍奢魂。
舊築河南塢，新城塞北屯。
百年遺愛在，六一故碑存。
戰場千古地，咫尺是京河。
遠磴連荒壁，深林長亂柯。
路迷人跡少，草密獸蹄多。
憶著中原事，令人撫劍歌。
斗大一城壘，角分雙佛圖。
戍營多甲士，耕隴少丁夫。
月落雞聲杳，風高雁影孤。
征人皎無寐，趣馬問征途。
在楚猶在趙，始終同一頗。
晚年猶矍鑠，勁氣肯消磨。
非老無能也，如時不利何。
漢皇還拊髀，用壯莫蹉跎。
世未聞風鶴，香囊一少年。
秦非無敵者，晉固有人焉。
社稷一枰上，山河孤注然。
江東正朔在，或者諉諸天。
五年安出處，斯道繫污隆。
血指笑餘子，頭顱老此公。
屋梁懸落月，花卉带香風。
生氣鎮長在，大江流不窮。
向說淮東役，江東始見時。
相逢無別語，所問者歸期。
戎馬紛何已，蓍龜聖得知。
天津橋上看，成此蔡功誰。
與子前言戲，驚人昨夢然。
辦心求學道，絕口戒談天。
適我烟霞外，任渠牛斗邊。
明年茅屋下，共玩養生篇。
擊楫同呼渡，勤公佐此州。
邊防新績用，湖學舊源流。
未了平戎檄，還催向闕舟。
君王方仄席，檣燕勿遲留。
里社久相於，深知我計疏。
壯懷方磊磊，別語又渠渠。
竟日猶傳箭，何時可荷鋤。
煩君看三徑，松與菊何如。
佩絃示良規，恤緯寓憂抱。
人爲海鷗懼，誰謂屋烏好。
子別肯贈言，我愧未聞道。
藥石十數字，喚醒知幾早。
爛醉非生涯，小人若甘醴。
斧斤戕天和，狂藥害正禮。
可惜竹溪逸，不飲潁之水。
名教有餘樂，公未知趣耳。
風花落春紅，歲寒傲霜竹。
彼欲褒姒笑，焉知周人哭。
白髮悲梨園，芳草慘金谷。
無使桑間音，亂我杏壇曲。
網者棄魚小，獵人貪鹿肥。
不見阿堵物，見惡寧馨兒。
銅山變荆棘，錦帳啟藩籬。
萬物與同毀，千駟吾何爲。
乾坤一枰棋，今古一杯酒。
悲哉易水筑，陋矣鴻門斗。
將軍跨下出，宰相簣中有。
唾面使自乾，拭之費人手。
草草家林適，時時步屐過。
跨流通略彴，枕岸擬䍧牱。
牆外千竿竹，亭陰數畝荷。
年豐遂閑止，老境足婆娑。
公不生唐世，貞元事若何。
主恩思報切，臣罪忤時多。
佞舌攻何忍，剛腸死不磨。
倚蘭凝佇久，一鷺點滄波。
小有家林適，歸來已恨遲。
引杯懷楚舞，飽飯和陶詩。
慷慨多新語，綢繆半舊知。
夜深橋雪滑，亟命短筇支。
護風須飲劇，待雪拚眠遲。
舉席俱佳客，揮毫盡好詩。
冷薌梅畔覺，清響竹間知。
莫憶征鞍夢，從渠月下支。
江海三吳會，萍途一昔棲。
路迎來阜北，船趁長潮西。
魚鳥隨情適，鵬蜩付物齊。
羊裘人底處，烟雨故蹤迷。
世事閲江浪，高情寄空雲。
佳氣挹西爽，好風來南薰。
交情懷契闊，行役苦繽紛。
一節歲寒在，東山有此君。
遠役三纔二，憂端萬有斯。
君恩知欲報，子難痛何追。
我馬方瘏矣，秋陽更暴之。
願言行役者，當暑戒驅馳。
路遥須到日，官滿有歸時。
一點終身痛，中途孺子悲。
老難堪此境，咎必有其基。
扶憊隨緣去，空餘淚雨垂。
歷歷湖南道，駸駸嶺右州。
感時僧解夏，觸事客驚秋。
雨洗流金虐，風生落木愁。
一萍如寄耳，往夢付悠悠。
老樹憑高看，幽禽向靜聽。
霜輕冬意薄，日正午陰停。
榻側從他鼾，江頭自獨醒。
居然山是似，環顧等繁星。
小約賓僚集，相招老父耕。
寺依青带住，人在翠帷行。
疊嶂堆春色，微雲護午晴。
時康田里樂，歸騎踏花輕。
老龍昔未蛻，嘗蟄此山中。
霖雨春疇足，風雲夜壑空。
兩崖高下倚，一徑往來通。
不願千金劑，惟祈百穀豐。
久卧蒼崖底，風雷爲擘開。
蛻形猶掛石，鱗迹不沾埃。
一水將清貫，數峰推爽來。
渾疑負舟去，烟雨肯低佪。
一壑馮夷宅，五丁盤古開。
天將作甘澍，地豈著浮埃。
梭化雷陂去，槎乘星渚來。
猶疑真隠在，搜訪莫徘徊。
玉筍環星拱，青螺带霧披。
山爲天下勝，境占嶺南奇。
援筆難窮者，凭闌盡有之。
不因身世累，築室老於斯。
草草登樓適，英流邁昔賢。
詩篇長慶集，人物永和年。
訪古宜聯社，傷春又禁烟。
青帘家酒賤，賸飲莫論錢。
每測南方候，時驚北客心。
一冬無雁過，三月有蛩吟。
槐暑常臨午，梅霖不待壬。
近來知節適，不怕瘴烟侵。
一日四時具，從來五嶺然。
留連落花雨，依約熟梅天。
瘴重常垂箔，春深未脫綿。
新來那戒飲，未夜已思眠。
雨過雲烟幕，天成水墨屏。
江添半篙綠，山失數峰青。
某寺藏松塢，誰舟繫柳汀。
杜鵑聲正急，那對夕陽聽。
舟子方將北，封姨不肯南。
去帆衝急浪，古寺隠晴嵐。
遠渚鴉千百，中流鷗兩三。
短篷聊徙倚，底用客程貪。
遠役數千里，重來十四春。
山城風景舊，人物歲時新。
官舍多陳迹，君山是故人。
樓頭一杯酒，聊滌客襟塵。
一出嶠南道，重來國北門。
詞源因老涸，心鑑以憂昏。
可厭惟官事，難忘是主恩。
衷懷誰共語，流得枕邊痕。
色美示來鑒，功成思去謀。
桂棹與蘭槳，羔袖而狐裘。
夏姬宜去楚，妲己肯歸周。
恤緯寸心在，鑄金千古求。
美婦天下有，忠臣古來稀。
去國不潔名，避世良知幾。
寧侶我舟楫，毋著君宮闈。
平生萬事足，偕老五湖歸。
江湖存魏闕，翰墨寓規箴。
君看龍眠畫，當識鴟夷心。
別二十三年，來呼泝峽船。
昨遊春夢爾，故友曉星然。
廉譽盈詩卷，忠謀在奏編。
阿蒙頑自若，應笑老窮邊。
過眼多陳迹，論心只舊時。
艱難幾年事，感慨數公詩。
覓句新尤健，談兵老不衰。
效顰聊爾耳，莫說姓名誰。
歲月等新戍，風烟只舊遊。
柳薇今堡障，蘋蓼古滄洲。
索句慚巴和，懷人笑楚優。
中原雖在目，無事莫登樓。
德化勤三紀，仁聲溢九州。
澣衣昭禹儉，昃食軫文憂。
潤色恢鴻業，艱難啟燕謀。
中興宗漢廟，端自敬天休。
自聽山東詔，甘泉息夜烟。
璽膺新玉帛，圖貢舊山川。
望切堯民日，憂形杞國天。
中原尤感泣，不獨老臣然。
南渡稱名相，西來見嫡孫。
蜀珍交友盛，雍國典刑存。
桂苑連鳴鹿，楓宸擬簉鵷。
平生經濟略，雅志在中原。
隼旟三易守，駰轡兩觀風。
欲掃龍庭穴，猶參虎幄弓。
草餘周圄綠，粟積漢屯紅。
野渡方橫棹，俄成夜壑空。
自得滄江勝，歸來伴鶴龜。
晚年尤好易，暇日且論詩。
欲問更生佛，非關二豎醫。
諸生毋拭袂，公訓有餘師。
師友龜山出，世家熊楚來。
决科輕地芥，種德付庭槐。
祿享千鍾養，年登九袠開。
可爲朝野惜，袖手老其才。
綉節榮分使，斑衣喜拜親。
方將昌厥後，豈必在其身。
真館仙遊遠，佳城瑞氣新。
九原看厚報，衮衮耀絲綸。
許史推華閲，歐韓策雋名。
風流接南渡，步武到西清。
玉帳勞籌筆，彤墀識履聲。
壯懷馳萬里，誰壞國金城。
秉鉞岷峨去，分弓淮海遊。
安危勤閫略，得失假家謀。
不易猗蘭操，何傷薏苡羞。
蓋棺公論定，知罪付春秋。
憶昨從游日，烏奴桃李春。
通家聯雅好，入幕厠佳賓。
綠野歸心切，丹山舊迹陳。
九原多感愴，掩袂重傷神。
慶積家聲遠，材優官業長。
胡然嗇諸用，竟爾老於鄉。
德與年何憾，人期後必昌。
秦原空睇望，惜此典刑亡。
夙托彌甥列，常懷范叔寒。
門闌多厚盼，樽俎有餘驩。
衣笥袍猶戀，書郵墨未乾。
官身羈執紼，清淚爲公彈。
持此四海準，得之前聖心。
簞瓢富臺閣，朝市等山林。
說破先天易，流傳正始音。
太原千載後，思者甚於今。
昨綴都人士，嘗薰一瓣香。
蒼茫問淮浦，繾綣餞河梁。
聞道機緣淺，予人風誼長。
斯文其已矣，草木亦凄涼。
懿範儒家出，靈臺佛地平。
活人裨惠愛，教子以忠清。
康肅母無愧，中郎女有聲。
老天昭德報，蘭桂滿庭榮。
慶事一門盛，修齡七袠强。
綸封四大國，綵侍兩文昌。
夢幻存真覺，勳庸看顯揚。
家山空睇望，惜此令儀亡。
德齒明時冠，詩書正派深。
修名在原隰，雅志已山林。
眼歷四朝事，神交千聖心。
老成天不憖，大雅有遺音。
早袖經綸手，傳之柱石材。
無心到孤棘，有德付三槐。
五鼎方身饗，兩楹俄夢回。
百年流澤遠，衮衮幾公台。
昔綴都曹後，升堂拜父師。
達尊厪異盼，國士沐深知。
鶴髮人何在，蠅頭字尚遺。
遣車無路送，揮淚望豐碑。
太學何蕃譽，當時藹帝鄉。
五聯棣華萼，三折桂枝香。
司社騰聲望，題輿迓寵光。
奇才今已矣，流慶在虹梁。
憶昨初傾蓋，同登巴岳樓。
江淮重邂逅，幕府屢綢繆。
夢絕秋城柝，人隨夜壑舟。
潛山歸路杳，草木亦凄愁。
鳳翥鶴林邑，來儀鴛鷺群。
陳謨傾帝聽，摛翰媲皇墳。
位且踐台斗，心惟寄岫雲。
詔綸方夜下，天曷喪斯文。
一代儒臣表，三州吏治良。
遺言了生死，新誌盡行藏。
昔夢崖何異，今知坡可方。
百僚山下路，千載尚名香。
寶屏傾蓋早，公壯我丁年。
入幕笑談舊，升朝禮樂先。
寄書榆柳外，覓句竹梅邊。
俯仰成疇昔，空餘涕泗漣。
展也岷峨秀，鍾爲柱石臣。
直聲留諫紙，碩望壓朝紳。
群議王師銳，孤忠主聽陳。
天其昌我宋，堯舜致君民。
兩登樞輔地，一武宰衡班。
利澤纔膺寸，良方縮肘間。
重爲千載惜，竟老十年閑。
回首西州夢，吳中第幾山。
相從劍南幕，公壯我丁年。
寘彼諸生後，薦之明主前。
承顔台衮近，托跡午橋邊。
壤厦千秋隔，潸然老淚漣。
湖學源流盛，鄉評聞望推。
班纔列留邸，材豈止分麾。
正擬梅邊喜，俄成薤上悲。
人言公不死，蘭砌典刑垂。
里閈游從早，江淮契闊稠。
勤君分月駕，共我濟風舟。
日者言猶在，辰乎嘆莫留。
佳城雲水隔，老淚逐江流。
蜀頼宗臣力，劍光星斗高。
位纔登豹尾，身幾付鴻毛。
節概公何慊，時艱運適遭。
岷山如不壞，難泯此忠勞。
西證膏肓急，人推倉扁醫。
惜哉當局晚，爲此厲階誰。
公在民猶望，公亡事轉危。
忠魂千古在，近有紫巖知。
泉流巖竇本來清，易以清名亦狥名。
却笑兩公徒蚌鷸，如今贏得坦齋聲。
一簇樓臺鎖翠烟，雨疏溪闊晚秋天。
西風吹老芙蓉院，兩兩鷗鳬傍水眠。
水繞眉峰碧一灣，荻花楓葉暮生寒。
呼船催向漁村宿，要買鮮鱸薦晚餐。
竹新得雨筍爭綠，蕉不知霜花自紅。
時候江南二三月，調胹元氣此杯中。
蕭蕭勁竹古君子，凜凜孤梅節婦人。
不作東風蝴蝶夢，短籬流水一家春。
從來廊廟出山林，師友相資好弟兄。
料得至今風雨夜，山神猶記讀書聲。
何用朝朝夜夜鐘，一拳打透徹虛空。
詩僧不見禪僧老，月自西沉江自東。
使君簾幕鎖香篝，方把千金製一裘。
好是孤燈風雨夢，夜深直度野人舟。
無人載酒到聯轡，有客携琴午扣扉。
却羨渚宮魚爲樂，菰蒲深處日相依。
白馬盟存矢弗寒，玩其肆矣肯泥蟠。
風雲未合星先隕，輸與江東日月寬。
萬壑長松幾歲寒，老龍曾向此中蟠。
而今肯爲蒼生起，何止編方蜀顧寬。
生涯休問粟儲缾，有酒盈樽不用醒。
已分我生箕斗直，車船奚用命奴星。
此別何年此會重，翁無占我我占翁。
我官翁卜無相遠，聞早歸歟計則同。
天風吹我上高峰，上到山頭日未中。
便可高眠莫歸去，人間易得鬢成童。
姑射丰標慣野塘，不虞水部入佳章。
雪邊未了孤山約，儘有春風一面妝。
蕭蕭官舍自寒芳，清夢何從至玉堂。
唱徹涼州太催逼，何如鐵石廣平腸。
塞北烟氛掃未開，何勞青眼過江來。
道人已辦游山屐，福將誰勝上馬杯。
獨立千林壓衆葩，正由風骨傲烟霞。
誰教群玉峰頭客，也染紅裙一幅紗。
節士恥隨時世妝，若爲嫵媚著春裳。
何如清淡甘天分，莫與兒曹較色香。
客有談君製小亭，旋栽軒竹蔭池萍。
應憐春色濃於酒，醉得園花睡不醒。
楊柳依依拂短亭，看看飛絮又成萍。
老來世味都嘗遍，不待鄰雞喚夢醒。
所寓皆同一旅亭，紛紛萬事細如萍。
醉翁能解邦人樂，時一中之勿太醒。
田園蕪矣好東歸，今昨從渠較是非。
荷子遠來無所問，江湖雅志莫相違。
子之爲術我爲官，以易占之火在山。
同在雙湖湖上住，大家携手故鄉還。
曉起爐烟一縷清，梵音繚繞檻軒行。
須臾日上松梢了，又聽齋鐘相應鳴。
齋罷雞聲轉午天，地虛人寂境蕭然。
兩三衲子自來去，時取茶芽煮澗泉。
簷影亭亭日正中，莓苔不掃絕塵蹤。
閉門相共蒲團坐，看讀華嚴一卷終。
薄靄垂垂欲暮時，漸生霜氣著征衣。
山深不見牛羊下，惟有樵人荷擔歸。
燒罷天香月半昏，掩扃才了便呼燈。
窗前誦徹淵明賦，却傍禪牀聽葛藤。
月暗山空夜倍長，清談消遣睡毋忙。
山中新酒幸堪飲，何惜一杯相共嘗。
四壁寒蛩作苦吟，喚回旅夢約三更。
不知身在禪房宿，誤聽松風做雨聲。
薄薄新寒透被輕，醒來窗隙弄微明。
山中不用梅花角，自有枝禽報五更。
俄頃鐘聲到枕邊，朦朧曉色試霜天。
披衣欲起渾無事，贏得平明一覺眠。
稚子敲門喚起休，金烏早照屋山頭。
飯餘欲看蟠松去，可是今朝作雨不。
新來詩思與秋清，野徑無人適意行。
道盡青松知小雨，隔林怪在竹雞鳴。
閑雲一片在堯天，乞得歸棲豈易然。
肉食半生空白髮，且餐湘菊薦寒泉。
坡翁昔愛是山中，我以何人敢比蹤。
築室買田居此了，閉門讀易保吾終。
人生須富貴何時，駟馬還家只布衣。
林壑幸便麋鹿侶，不堪寒色逐人歸。
禪房寂寂夜昏昏，相對長明一點燈。
舉似新詩共僧話，笑儂綺語污溪藤。
尺寸功名幾短長，區區馳騖等空忙。
皮毛盡剝丹心在，世味風霜已飽嘗。
蕭蕭風籟助清吟，秋去冬來令又更。
惟有老禪都不管，任它簷鐸作何聲。
鄰有山田價似輕，擬求種秫效淵明。
相逢村叟問誰者，歎息年來主屢更。
真機渾不露中邊，自是閑中小有天。
一飲且拚今日醉，萬金不博五更眠。
舟子來催歸去休，朔風吹浪打船頭。
挑包又作家林計，還是梅開酒熟不。
客纜相銜繫柳邊，不禁雪浪苦粘天。
尋常溪口魚蝦賤，今度船留倍索錢。
準擬新烟定到家，可憐漂泊對風沙。
見他紅雨飛籬落，憶殺小園桃杏花。
綠柳橋頭舊酒爐，幾番艤棹勞篙夫。
恍疑風撤青帘去，敲盡荆扉閉不酤。
夜色昏昏带遠烟，誰家燈火待歸船。
小遲月上風須息，且伴白鷗今夕眠。
邊湖六六片時程，况可籃輿度岸行。
西舫東船從此辦，任他風浪與陰晴。
剖破藩籬出一頭，要追巖壑老人游。
知他栽得花和竹，髣髴舊時風度不。
喬木豈能忘故國，結茅聊復紀新亭。
此君玉立傍無友，猶有幽禽靜可聽。
著我數椽浮翠碧，借公一水漾琉璃。
心閑境樂鎮長好，拈起風光總是詩。
竹邊聞鶴思高舉，松下觀禽覺倦飛。
幸有故書千帙在，呼兒共讀嗣前徽。
蒼苔迹在堂無燕，綠水痕生沼自魚。
回首釣遊徒感慨，何時復古喜而書。
招來暇日頻呼酒，買得清風不用金。
月姊水妃無老態，天光野色有遺音。
一室掃除才斗許，幾番醉夢與梅清。
琱戈翠節成何事，紙帳蒲團了此生。
宜琴宜弈尤宜酒，種竹種梅仍種蓮。
意得無時不堪適，可人不只是荷天。
賸種秫秔供靖節，要餐杞菊學天隨。
不知底事池塘夢，猶到邊城月暗時。
蠟英要占菊天破，玉樹須乘梅雨培。
金粟如來還出世，清香不許別花開。
南枝肯領衆芳隨，一點冠名在處知。
摸索暗中香自別，底須絳蠟逼輕肌。
誰將花燭聘東風，與海棠時恨不同。
意已不求真會合，何妨一白對千紅。
誰言南服遠王畿，面面青山總是詩。
桂後梅前正清淑，倚樓但覺九秋宜。
流水高山爾調，冷灰槁木吾心。
不必神交蒙叟，柴桑老子知音。
戶外世塵皆累，山中天籟無聲。
莫看螗蟬相捕，要教鶴舞魚聽。
水能清亦能濁，月有滿亦有虧。
清濁滿虧區別，馮君書以知之。
玉局仙翁公案，梅亭老子偈言。
莫向空中捉影，要須達處窮源。
漢江爲带楚山維，多少興亡此地知。
萬里邊風寒故壘，千年隴月老殘碑。
塵迷柏土龍根幻，水繞檀溪馬骨悲。
舉世豈無羊叔子，草萊猶未起男兒。
指點烟林正午鐘，亭亭樓閣有無中。
鋪張翠蓋松間日，掃灑紅塵竹外風。
啼鳥不驚禪入定，落花無跡色成空。
解鞍暫作今宵歇，恰與雲堂旦過同。
暑雨祁寒路兩經，二童一馬影竛竮。
簷花夜滴溪添綠，雲葉暮橫山減青。
篛笠芒鞋今古道，竹籬茅店短長亭。
未妨老子登臨興，解却征鞍且暫停。
問訊匡廬幾度經，何時袖手摘天星。
世如春夢空頭白，山似故人終眼青。
便欲移文尋鶴帳，又還呼渡過鷗汀。
它年學得香山士，定結茅庵入翠屏。
怪得虛簷寂溜聲，起來雲淡月微明。
只消一夜西風力，盡掃千山宿霧清。
農舍少酬終歲望，客途擬過小春晴。
枝禽亦似欣欣意，飛入烟林自在鳴。
楓染酏顔菊亦酣，霜天風味飽相諳。
馬蹄去去江之北，雁影來來塞以南。
雲外數峰輕抹翠，雨餘一水碎挼藍。
肩輿催問誰家宿，落日西山已半含。
欲知峽路打灘渦，千尺蒼筠用力多。
進退不煩篙影動，東西惟聽柁師呵。
命垂一縷惟天耳，力挽千鈞如水何。
爭似錢塘江上路，夜深柔櫓聽吳歌。
堪憐濆淖上舟難，爭似山坳住舍安。
雷鼓喧呼人挽纜，風鬟笑語女盤灘。
倦憑秫酒生春思，愁怯衾裘禦夜寒。
多謝新詩慰牢落，燈前一笑病懷寬。
峰巍鼇柱疑媧立，地峻龍門自禹開。
山色半昏朝欲雨，灘聲不蟄夜何雷。
雲屏烟障相迎送，沙鳥風檣幾去來。
徙倚闌干不知倦，一詩彈壓愧非材。
安劉事固異危劉，相去英雄二百秋。
火德方中徒僣帝，星營何隕遽亡侯。
草廬龍去存吳恨，陛戟蛙狂遺漢羞。
成敗不同俱廟食，寧非霸業結偏州。
一灘纔過一灘催，雖若危哉亦壯哉。
白狗甫隨狼尾去，黄牛又逐虎頭來。
狂瀾逐淖幾成沸，墜石穿江亂作堆。
堪笑舟人詫春漲，泝流難及順流回。
巴峽向來惟屈姊，漢宮奚事出明姬。
當時本有平戎術，中國難容絕世姿。
忍死定仇婁敬策，惜生不遇武皇時。
後人却恨毛延壽，斷送春風入遠夷。
不管天涯與海瀕，萬紅千紫一番新。
樓頭鐘鼓三更雨，牆外鶑花二月春。
風軟雁奴歸羽急，日遲鳩婦喚聲頻。
青門載酒渾閑事，愁殺英雄老塞塵。
夏雲方建漢旗赤，春事已如周轍東。
幾度炎涼經嫩綠，一番榮辱委殘紅。
杜鵑豈爲歸心設，蝴蝶也無清夢通。
萬里天涯喜强健，賸開窗牖納南風。
足跡初來劍北州，試登危棧瞰江流。
萬山西接地窮處，一水東歸天盡頭。
欲訪殽函無健馬，相忘楚漢付輕鷗。
丈夫要了中原事，未分持竿老釣舟。
一水橫橋碧作彎，兩山排闥翠成環。
寺居野色烟光外，春在人情物意間。
點檢花稍香淺淺，摩娑苔刻字斑斑。
門前車馬空來去，雲自無心鳥自還。
天公殊不間西東，物意人情處處同。
麥壟綠雛猶欠雨，花蹊紅穉不禁風。
子規又喚天涯客，布穀還催田舍翁。
欲挽遊絲網春住，歸鞍催我又匆匆。
軋軋肩輿上劍門，春和身健快於奔。
風翻紅雨摧芳信，山带青烟入燒痕。
領略物華無好句，破除旅思有清樽。
高人喜與松風接，莫遣梨花到夢魂。
朝來漸可試春衣，弩末輕寒力已微。
木葉未繁山尚瘦，桃花欲落水初肥。
疆陲虜逐征鴻去，庭館人隨社燕歸。
紫陌青門無恙在，不妨携酒問芳菲。
手袖干將射斗牛，當時天意在興劉。
不勞游刃烹秦鹿，直以餘鋒剪楚猴。
將相豈煩加越砥，寬仁自足淬吳鈎。
斷蛇斷石都休問，遺恨平城雨雪羞。
點點紅妝綴綠枝，睡猶未足已相宜。
欠呼杜老供吟筆，僅約楊妃倒酒巵。
數日以來應爛漫，一風之後想離披。
憑誰警戒司花女，密遣輕陰謹護持。
徙倚闌干目送間，山容如我亦蒼顔。
恍思戲馬登吳會，擬逐飛鴻度漢關。
草木與俱嗟歲月，古今無恙只江山。
天公幸自無風雨，一笑黄花分也慳。
眼空凡馬絕全牛，肯念江萍萬里浮。
一倡朱絃補騷雅，片言華衮續春秋。
禮羅自昔須溫造，文館而今欠薛收。
要任丘墟百年責，慎毋樽俎上南樓。
詩懷今古浩無垠，誰寄梅花隴首人。
芻豢悅心文字趣，筌蹄忘象性情真。
相望夜月袁宏渚，一洗西風庾亮塵。
我欲蓴鱸便歸去，雁來應問五湖春。
江鄉霜後飽珍肴，萬里持來僅带糟。
雖惜橫戈酣白蟻，尚知解甲護紅膏。
開樽祗覺牽歸興，作賦猶當繼老饕。
油幕晚寒梅影靜，亟持大白薦雙螯。
世事紛更局面棋，滔滔逝水只東之。
幾堆頑石鬼神護，一節高風今古奇。
司馬豈能無戰壘，卧龍祗合在籌帷。
將星一落空遺恨，費盡詩人幾許詩。
屹屹金城唐砥柱，如何流落向蓬州。
一時名節猶山重，千古忠魂與水流。
不待遺文垂紀錄，自存生氣沮姦謀。
當時誰挽浯溪水，爲洗離堆一段愁。
我住華亭慣識伊，九皋仙去逐雲飛。
北山久爲悲空帳，赤壁還曾夢羽衣。
姑和黄樓崔顥賦，爲邀華表令威歸。
腰纏却笑揚州客，應對金泉媿子微。
徙倚闌干日未斜，四圍不著一山遮。
浪花滾滾翻春雪，烟樹霏霏夾暮霞。
壯麗中居荆楚會，風流元向蜀吳誇。
樓頭恰稱元龍卧，切勿輕嗤作酒家。
試從沙渚入荆城，十里金堤掌樣平。
曉露香留紅芰濕，午風清逐白蘋生。
柳邊繫馬頻酤酒，沙際呼魚旋作羹。
所欠直惟佳客耳，明朝能輟暇偕行。
蕭蕭風雨問南關，客裏單衣八月寒。
燈火數家棲逆旅，江山千里走卑官。
飄零岐路憑詩紀，寂寞襟懷借酒寬。
亟寫音書寄鄉國，北山高卧儘平安。
我學言詩詩不奇，蔣君言命却能詩。
歲寒如許松不改，春信未來梅已知。
丘壑何如歸去好，江湖終匪老來宜。
辰州極去湘南近，辦取柴桑三徑資。
昔插金蓮醉五泉，與君抵掌共談天。
蜀山歷遍數千里，荆渚重逢八九年。
子爲丹砂行作吏，我無金鼎可求仙。
更憐不是春風手，雪意垂垂送去船。
夜來白鳳下天潢，幻得人間玉樣光。
萬里園林變春景，幾家籬落失秋香。
黄紬歌枕水爲骨，紙帳吟梅鐵作腸。
爭似城南老夫婦，地爐相對擁蒲穰。
青女欺寒未肯霜，先將銀鑠散祥光。
芙蓉曉院不禁老，薝蔔滿林惟欠香。
冷入寶環銷翠羽，聲隨石鼎煮羊腸。
兔園賦罷誰能繼，留得詩人祝歲穰。
向來亭上醉流杯，千朶蓮花一樹梅。
金炬依然霜不管，瓊琚猶待雪相催。
凌波仙子欣無恙，姑射真人喚不來。
風景則同懷抱異，倚欄欲去更徘徊。
底須風景歎新亭，且聽樽前賤子陳。
拚却玉山頹綠醑，莫將銀海眩黄塵。
山容似畫屏環立，世事如棋局幾新。
惟有東風不今古，露花烟柳一般春。
美哉輪奐若天成，一笑凭欄趁喜晴。
彈厭江山詩句老，破除胸臆酒樽盈。
溪頭圉圉觀魚躍，柳外蕭蕭憶馬鳴。
明日無妨再聯轡，海棠猶未醉春酲。
春風小試被廬蒐，抵掌功名一戰收。
萬里關河走狐兔，五更笳鼓肅貔貅。
星馳列騎看騰躍，雲合嘉賓樂獻酬。
機會不來人易老，故都惆悵麥油油。
避愁聊復上層樓，上到層樓轉更愁。
杳杳青烟榆夾塞，鱗鱗翠浪麥平疇。
山連楚甸三千里，地隔中原四百州。
立盡欄干誰領會，滄波渺處起沙鷗。
淳熙公論盛槐門，文獻依然故笏存。
晉世昔聞期畢萬，魯人今喜見臧孫。
交遊半是清流望，趨向難爲俗子論。
久客諸侯寧鬰鬰，公卿元自出藩垣。
留臺雄峙渚宮邊，江漢中間別一天。
號令半皆歸後務，規模幾不減中權。
况從席上分鄒湛，細向樓頭訪仲宣。
爲報荆人好相慶，幕中無事帥垣賢。
幕底從游數月間，孤燈凍酒飽相歡。
平生得此於人寡，舉世如斯知己難。
舍我遽輕千里別，祝君惟有一分寬。
楊花正怯春歸去，忍向南關送客看。
廬存龍去跡成非，草木空山聖得知。
成敗論人陳壽史，功名餘恨少陵詩。
初心何只三分漢，偉略徒誇十倍丕。
半夜松聲捲風雨，猶如抱膝嘯吟詩。
一溪清入漢江東，千載興亡指顧中。
自昔霸圖成匹馬，至今生氣貫長虹。
當時枉駕先諸葛，底事浮江後阿童。
髀肉已生騅逝矣，空餘款段踏塵紅。
一自檀溪把酒餘，年來夷路浸崎嶇。
樓頭落日人空老，局面西風事頓殊。
故國山容增黯淡，舊時柳色半荒蕪。
草堂想見憂時切，曾賦官軍近捷無。
三載三來漢水湄，做成底事又空歸。
塵埃暫解微官縛，雨雪猶存戰士衣。
黄鶴喜尋詩侶約，白鷗還悟海翁機。
掀髯一接春風笑，便覓漁蓑老釣磯。
休從太上問靈均，華髮駸駸及此辰。
萬里斗槎難遠問，一時星弁玷同寅。
縱逢裨竈言何益，自斷虞翻相己屯。
且喜歲星臨宋分，今年頡利定稱臣。
客來遠自洞庭濱，一笑相逢耳競傾。
把酒未須論後約，讀書已恨欠前生。
疇堪太乙青藜照，亦有豐城寶劍精。
近在眼前休蹉却，君如未識問君平。
久負詩壇第一評，肯教棲鳳久榛荆。
西堂有夢堪追謝，北海何書可薦衡。
匹馬歸來嗟我俗，孤鴻吟對羨君清。
霜前蟹嫩新篘美，爲問江頭潮已生。
不須舉扇障西風，且付黄花一笑中。
漸喜盧㕙成兩斃，仍愁蜂蟻起群雄。
未能長策轅從北，果有真儒轍豈東。
老我數奇何所用，快教兒輩學從戎。
誰能草檄愈頭風，有酒時時共一中。
莫把丹青羨蘇武，且將玄白玩揚雄。
將軍事在龍荒北，客子心馳馬首東。
休笑晉朝人物少，猶知口不道和戎。
中原百戰徯來蘇，浸喜衣冠復舊區。
要得一行須老將，曾何千慮付狂夫。
山川感慨詩難盡，烟火蕭條酒尚無。
若問西湖已蕪沒，望窮惟有幾浮圖。
巫雲一去付悠悠，堪笑星河老不休。
天上凄涼兩魂夢，人間閲歷幾春秋。
銷磨長恨詩難盡，領略良宵酒莫留。
借我天槎試相問，拙人還與巧同不。
向來玩事每欣逢，老去相忘更客中。
天下山河清影在，人間風雨此宵同。
孤鸞夜泣菱花暗，老兔秋悲桂子空。
料得嫦娥念摇落，不教無酒對征篷。
曾向春秋識此州，西風吹袂過淮頭。
人還故老衣冠喜，我爲中原草木愁。
屹若長城今重鎮，棄如敝屣昔輕謀。
功名不是吾曹事，且對空山徙倚樓。
烟雲作嶂松作關，夜深迫人星斗寒。
分明已在天上坐，不可更作人間看。
須臾睡去復睡覺，髣髴前身在巖壑。
洞門鎖鑰呼未應，時有天香暗飄落。
欲知計寺金穀吏，便是鍾山粥飯頭。
爾欲朝朝動魚鼓，我期日日飽貔貅。
幾爲曉竈炊烟喜，又作秋田渴雨憂。
自有寶公能辦供，元憑心上細推求。
幾載江湖負雋聲，秋風千里起弓旌。
石渠喜得今劉向，宣室應知舊賈生。
臺閣致身將貴顯，朝廷論事且和平。
更須記取申公語，不在多言在力行。
師旅之餘旱繼之，可爲太息此何時。
江頭人類魚鱗集，局面憂深虎口危。
國事不應分爾汝，邊防豈特固藩籬。
茂弘若問金陵事，說與江東米價知。
殷勤儒帥餞圖南，文物彬彬歲比三。
遠業相期唐進士，流風一洗晉清談。
歌陳呦鹿筵初宴，分揣庸駑乘莫驂。
好向瓊林待公衮，杏園春色正紅酣。
官術猶能手不龜，子之爲術亦如之。
價增三倍玉麟顧，言訂千金木石詩。
鷗鷺尋盟吾自計，鷃鵬付分爾何爲。
異時蓬蓽來相驗，直說太平卿相誰。
幾年漫浪尚萍流，汩沒京塵雪滿頭。
得意正濃須却顧，奉身而退是良謀。
未忘雅志懷安石，長憶平生愧少游。
歸去何求閑足矣，數椽村屋一虛舟。
當才誰可柱中流，我輩何如避一頭。
舊隠要尋鷗作伴，薄田足與鶴爲謀。
蒹葭白露嗟今老，榆柳西風感昔遊。
新秫已登鱸蟹賤，溪頭何日艤歸舟。
慈恩得雋綠衣歸，凡客南來罕似之。
名氏已標希呂第，文華要繼幼安詩。
行登衮衮諸公上，毋鄙區區一尉卑。
踏雪同來子先去，夢隨鞭影過江湄。
憶昨相從戎馬間，屢披錦誥慰蒼顔。
烟塵歷遍疆陲役，風雪同諳道路艱。
子負此名心已白，我成何事鬢徒斑。
一杯握手無它祝，歸爲移文問北山。
賣卜長安作漫游，裹糧千里爲親謀。
時危貴得班超相，命薄那能李廣侯。
術挾瑟竽雖易售，話逢枘鑿亦難投。
江頭雨滑東風急，挑却行包歸去休。
三數年來已倦遊，祗緣心迹不相謀。
深知我類虞翻相，莫怪人驚雍齒侯。
江國舊懷詩一解，吳鄉新思酒雙投。
一番公案重拈出，挑却行包歸去休。
撲面驚埃掃不開，都忘柳色暗章臺。
偏饒玳席嘉賓樂，特遣瑶池仙子來。
自分鐵心徒自苦，相逢玉兔莫相陪。
樽前休訝清香少，待約瓊花共一杯。
弓劍相隨幾歷年，鬢毛斑剝飽風烟。
可憐蘆葉胡笳地，又過菊花新酒天。
耳聽驊騮還紫邏，夢隨白鷺過青田。
家僮久問謀歸未，想笑吾頑不可鎸。
塞上蕭蕭雨更風，秋來興味與誰同。
短檠聊和燈前句，長槊休誇馬上功。
挽二石弓陪一校，操方寸管較諸公。
到頭等是爲形役，盡付掀髯一笑中。
疲於吏事老於兵，不特頭方命亦屯。
成敗固非予逆睹，窮通何用子前陳。
登朝不是鳶肩相，守塞尤慚燕頷人。
見說江東多福德，亟須洗眼望堂麟。
簾捲紅樓拍手看，星軺迅步上鵷鸞。
皇華節下留佳政，玉筍班中作好官。
卿相致身時則易，忠賢得路古來難。
端門待漏東風峭，尚憶屯邊鐵甲寒。
始焉來此學分弓，定計初筵畫諾中。
擊楫少能思祖逖，同舟多頼有婁公。
老懷不奈周南滯，佳客今成冀北空。
天上故人如見問，爲言憔悴已成翁。
怪得簷頭鵲語頻，好音催召幕中賓。
喚回雞塞三更夢，趁取鶑花二月春。
車法陣圖留後效，囊封諫草看前陳。
退朝若訪孤山去，尚有疏梅可寄人。
君見淮頭尚可爲，勿言蚌鷸正相持。
再三國計當加備，第一人材最切時。
面目山林還爾我，精神帷幄舍渠誰。
登樓若也披輿地，爲借前籌試及之。
誰傳新語到邊州，來自鑾坡最緊頭。
句法自成臺閣樣，交盟猶爲友朋謀。
憶征西府勞清夢，望上東門想貴游。
何似天風輕借助，放教歸老釣魚舟。
誰將拙句徹名流，勾引春風入筆頭。
廊廟喜登端士用，田園盍爲故人謀。
曾芳草外思淮事，應海棠邊念蜀游。
細雨挑燈成朗誦，劇談如共峽江舟。
元祐豐家幾世孫，依然風概至今存。
著鞭自許河南逖，舉酒相期洛北溫。
聯句有詩留月觀，禦戎何策告天閽。
切毋飲却西湖水，齒頰冰霜置勿論。
奇章昔送牧之行，舊事今親見廣陵。
一叟棲棲嗟孑立，諸賢衮衮慶偕升。
事來推與參前著，公去吾其失右肱。
我俟兵休歸决矣，斷無清夢到觚稜。
誰知匕筯落轟雷，三月新城兩月圍。
吉語雖傳淮鶴捷，驚心幾動海鷗機。
公毋誇伐稱全璧，我爲憂疑已佩韋。
何處無魚堪薦飯，不須跕跕看鳶飛。
中流岌岌此舟同，對越皇天只寸衷。
今夜千艘趨險進，明朝萬馬舉群空。
將軍爭上平戎捷，老子慚無守塞功。
局面莫貪邊用利，共思穩著待西風。
雨覆雲翻越月餘，苦疑滕六欠工夫。
倏敲窗竹清成玉，細剪簷花碎作珠。
已喜新冬三白有，不愁嗣歲二紅無。
地爐紙帳杯行了，呼起詩翁爲撚鬚。
玉龍飛下太清境，粉雉凝成不夜城。
眩得窮兒猶暴富，照教暗室亦强明。
來朝細挹千林色，竟夕都忘萬籟聲。
不願銜枚蔡州去，鐵衣早撤戍邊兵。
細攬群英入此亭，重開八葉付公門。
無窮真意侵書架，不斷清香對酒樽。
由實又花花又實，看孫生子子生孫。
主人不用平泉誓，自有根源六藝存。
渡江華閥尚氈青，人物林中早有聲。
官轍久更諳世路，邊籌熟試洞戎情。
整鑣向闕人多羨，出幕持麾古所榮。
盍爲王言留禁闥，美才何止僅專城。
自屈星屏佐碧油，艱危同濟此風舟。
平山楊柳留佳話，庾嶺梅花想勝遊。
公到玉階宜抗論，我尋畫舸便歸休。
他時若訪無真里，野水中間一白鷗。
中外周旋閲幾年，清忠一節可箋天。
歷階而上公卿易，拂袖以歸韋布然。
霅上人稠難買屋，江頭路穩好行船。
夢回落月應相憶，猶有征人在漢邊。
驕陽赫赫正當空，化作甘霖覆手中。
洗滌四郊無點翳，作興群槁有新功。
惟方寸地能精格，信咫尺天隨感通。
毋以喜書安僅足，更行好事答高穹。
柔金老火苦相鏖，千里駸駸地不毛。
忽遂所祈欣欲舞，舉蒙其利潤於膏。
昭蘇田畯禾千頃，飽滿舟人水一篙。
我老發揮無好句，須拈健筆付詩豪。
出門三十里平原，仰止高山禮甚專。
烈日秋霜千祀後，寒烟荒草兩塋前。
一瞻文獻生何晚，三歎姦邪死不先。
臣也不忠宜共戒，烝嘗何惜更加籩。
一從授鉞俾來旬，却敵無謀效不神。
士用命焉何有力，臣今老矣不如人。
誰能河北平三晉，猶慮關中啟一秦。
留取功名待來者，歸歟抗疏告嚴宸。
午食河豚晚食鱸，兩魚風味絕懸殊。
懷歸未必因茲品，適口何能計此軀。
春岸荻芽常喜有，秋風蓴菜不愁無。
笑他俗子甘鰍鱔，爲此杯羹戒不虞。
年年秋晚對風沙，今近重陽喜在家。
自斷此生甘皓首，能消幾度看黄花。
閑身頗覺便筇竹，醉態都忘脫帽紗。
且問小舟溪上去，飛鷗數點夕陽斜。
坤靈闌迹漢何時，木石深山聖得知。
大塊鑿開真境祕，太虛藴出衆峰奇。
攀蘿攬秀俯可即，秉燭窮幽遠莫窺。
盍遣神龍謹封護，勿容俗子亦游嬉。
十年重過石橋行，松下清流載濯纓。
洞隔烟霞知地遠，壇連仙佛信天成。
人如雲意俱閑適，山带霜容似瘦生。
步出亭皋便歸去，它時林壑又寒盟。
手挼巖菊嗅寒香，陡覺輕飈透薄裳。
自是蒼官添老色，不因青女眩寒妝。
新篘未熟啜茶去，晚稻才收種麥忙。
願學老農惟苦懶，荷鋤歸去卧斜陽。
歸來百事付休休，又向空山斷送秋。
整疊衣篝雙赤脚，携持拄杖一蒼頭。
儒書梵語相參看，酒柱詩盟自獻酬。
客有可人留不住，夜長誰與話清愁。
甫能鋤月種梅歸，竹外欣聞客扣扉。
天近城南寧去緩，人閑水北肯來稀。
風雲迅步新班筍，雨雪休思舊戍薇。
別後毋厪問名氏，杜門終老但知非。
衝寒得得過吾門，切莫談天不願聞。
種木十年甘自許，寄梅千里欲何云。
人誰相記懷明月，我已無心等片雲。
若向霸陵逢醉尉，不須與說故將軍。
夙悟金仙空色教，化生千百對青春。
强顔翁媼梔爲貌，取悅兒童絲繫身。
立仗無言開口甚，當筵何事掉頭頻。
笑他鮑郭經年舞，我過鶑花即問津。
竹君爲骨楮君身，學得飛鳶羽樣輕。
出手能施千丈縷，舉頭可問九霄程。
高窮寥曠寧無力，少假扶摇即有聲。
所惜崢嶸能幾日，兒曹僂指已清明。
向來借箸在籌帷，今趣魁纏入太微。
漢郡奚勞汲生守，洛人喜見范公歸。
要持真是明公論，莫急同心濟事機。
見說九重勤側席，細陳長策慰宵衣。
火雲赫赫汗衣流，人望公來望有秋。
契托棣華承繾綣，辭陳桑土願綢繆。
行爲霖雨千疇足，坐解西風一段憂。
從此江頭波浪息，柳邊贏得伴沙鷗。
數峰佳致藹前修，心匠玲瓏小更幽。
公去我來幾傳舍，人非物是一虛舟。
矗天柳色新條改，垂地藤陰舊迹留。
坐對黄花誰領會，猶疑蝴蝶是莊周。
高人已逐烟霞去，此地猶餘巖壑存。
十數小峰纏古蔓，兩三老木長盤根。
月沉翠柳空梁影，雨洗蒼苔带屐痕。
留得清風師後進，絕勝金谷憶王孫。
從渠舊隠擅清修，我愛吾廬溪上幽。
一幅霜林長短樹，幾灣烟葦去來舟。
買魚釀秫作新節，招鶴訪梅遲小留。
却憶故山懷故老，寧忘嫠緯念宗周。
洛川已矣不復見，斯地巋然猶獨存。
九仞成功忍虧簣，百年種德在深根。
依稀舊燕空梁語，俯仰飛鴻踏雪痕。
多少名園富花石，爭如書圃付兒孫。
寂寞寒枝問故棲，柳疏梧老影熹微。
炊烟冷落犁荒壠，篷雨廉纖纜斷磯。
擬閲舊書成懶癖，旋篘新酒解愁圍。
家人不慣田園趣，剛道天寒盍早歸。
半世崎嶇鬢已凋，元知官職忌之招。
幾番惡夢覺已晚，一片好心磨不消。
枕上豈堪思往日，樽前更莫計明朝。
此身若也填溝壑，猶有來生答聖朝。
本因累土作層臺，巧匠俄爲小阜堆。
碧落界邊將塔對，蒼蕪斷處送山來。
狀成一段林巒勝，欠得幾株松桂栽。
夕照未沉明月上，倚闌正爾可徘徊。
小亭八尺石爲臺，占綠圍中作翠堆。
一片閑雲難畫去，四時野色入詩來。
氣凌月觀身曾到，夢托雲根手自栽。
更出城樓一頭地，夕陰含雨肯低徊。
世味寧如道味濃，誰令小屋卧元龍。
何當談笑與雙璧，乃假吟哦對二松。
傾蓋正欣留槜李，歸檣底事取潘葑。
先生且辦弦歌計，莫慮瓶無斗粟舂。
拍拍新書一紙春，相逢牢落易相親。
霸陵李廣方嗟老，闕里原思乃歎貧。
顧我棲遲甘一壑，感君慰藉重千鈞。
燈前欲和梅花引，病髮飄飄滿面塵。
華齡八袠慶朋簪，貴老崇師喜見今。
絳帳先生從白髮，金閨諸彥盡青衿。
冰寒水見源流盛，玉在山知潤澤深。
厚德作人宜壽艾，永傳文獻紀枌陰。
哦松之去爭能誦，載月而歸取甚廉。
誨掖尚無忘後進，典刑真不愧前瞻。
新詩慰藉知三復，雅意勤渠示一謙。
願問閒中讀書味，魚熊何以得而兼。
夜來一雨洗驕陽，軋軋籃輿趁曉凉。
過眼幾多山應接，轉頭二十里相望。
烟橫夾道松交翠，水拍連疇稻半黄。
轍迹平生今始到，元知樂土是江鄉。
膝下相隨五閲秋，意其可以付箕裘。
祗緣老子身無福，致使佳兒命不修。
宿業結來知有自，暑行壞會復奚尤。
靈臺一點知何處，痛入肝腸死則休。
平生足始涉南方，邸舍稀疏驛路長。
尚隔三州纔嶺嶠，更行幾日是瀟湘。
家人轉苦禁秋熱，輿從常催趁曉凉。
識破浮生等羈旅，强加餐飯莫悲傷。
身雖湖海常懷主，忠在朝廷肯具臣。
爲國未嘗知有己，此心可以質諸神。
綢繆舊話方樽酒，拂滌征塗滿袂塵。
雍齒且封君豈慮，正須珍重保千鈞。
暑塗挈挈問持裝，過眼蘋風倏轉商。
豈爲南魚來丙穴，且先北雁過衡陽。
童烏已矣腸空斷，老馬疲哉汗欲僵。
身大塊中猶大瘧，鐵心禁得幾炎凉。
爲底先生此水居，正緣不解學顔愚。
身雖樂彼溪山似，名不期而天壤俱。
往事勿言今已矣，當時豈意在茲乎。
擬招故老窮佳勝，烟草蕭蕭宅一區。
問驛尋梅路漸深，壁間誰帖邁來禽。
困詩感歎人才舊，投筆慚書歲月今。
訪古暫陪湘水滸，憂時遠到雪山陰。
牧羝持節疇能似，空倩賓鴻爲寄音。
自得湘南一派奇，禪舂元熟不須師。
幾千億化如來相，五百年將再出時。
翠壁雲連秋樹老，寶坊香靜午齋遲。
我來欲和因緣事，衆衲叢中有解知。
淵源正學富經綸，炳炳如丹一片心。
中外久期還荷橐，江湖所至是棠陰。
威聲足使戎心懾，邊腹何虞客氣侵。
指日玉階清問及，盍思長策濟當今。
渡瀘已定葛巾北，分陝既成周衮東。
二者於斯皆上意，群然以此望明公。
香名千載梅邊雪，歸路三秋桂子風。
百萬民夷休戀戀，公方柄用福無窮。
遡風繡節洞庭濱，作噩重逢未識真。
不謂頹齡來嶺海，乃承華武接星辰。
公捐纍印輕於葉，我愧滿襟皆是塵。
從此廟堂醫國去，好留肘後遺陳人。
天涯秋晚見孤芳，華髮蕭騷易感傷。
對酒未嘗忘北海，因詩惟恐瘦東陽。
古心翻得風霜白，冷艷寧隨草木黄。
惟屈可餐陶可採，蝶蜂爭得識寒香。
轉蓬又是幾三秋，客裏常宜視鼎羞。
嶺首舍梅無所有，衡陽斷雁寄何由。
凄涼陳迹幾年事，繾綣高情一夕留。
聖代斷無車蓋禁，詩筒毋惜到南州。
堯山舉目見於牆，群玉森森拱巨梁。
一幅畫屏羅偉觀，兩詩銀筆冠當場。
沙平鷺立秋無盡，月冷烏啼夜未央。
有客凭闌共清話，逍遥何異白雲鄉。
天教管領衆山來，筍立平章翠作堆。
上馬休憐翁矍鑠，酌罍聊賦彼崔嵬。
樓高蒼桂奇觀列，人對黄花逸興催。
公退呼兒同徙倚，卷舒風月等浮埃。
分弓來戍嶺南州，勳鏡塵生雪滿頭。
願進愚言宜簡易，頗哀老子得遨遊。
青山落處鐘聞寺，白鷺明邊人倚樓。
衙散吏歸冰樣靜，一庭落葉和晴鳩。
快束行裝穩著鞭，梅邊已報小春天。
程開鵬翼三千里，名繼龍頭二百年。
花插一枝趨燕喜，雲占五色對臚傳。
丈夫自許當如此，舉酒相期共勉旃。
纔見春從沙際歸，堂堂背我迅於飛。
病餘窺圃心成怯，老去登樓力苦微。
岸柳含烟猶綠瘦，海棠裛雨正紅肥。
山川信美非吾土，强作清吟祗遂非。
一笑芳宵萬慮平，詩翁猶自假詩鳴。
名邦想見燈成市，病骨相忘月暗城。
人事誰能記今昨，天公都莫管陰晴。
窗前細讀梅花句，但覺身輕眼倍明。
千里詩來字字香，品題著意到孤芳。
以千林表丈人行，洗萬古凡兒女妝。
自是精神凌雪月，不妨風骨飽冰霜。
撚髭聊以酬清思，病筆欹斜媿小王。
持酒殷勤問爾農，憂時同此願年豐。
倉箱欲致崇墉積，耒耜宜加曠土功。
水北有田均夜雨，嶺南無地不春風。
吾皇德化形扶杖，親見兒嬉七十翁。
鯨浪中間一島居，往時千慮笑狂愚。
伏波方略今堪擬，渤海聲名斷與俱。
小醜當從而靡矣，吾民其庶有瘳乎。
雙旌整頓雙泉了，歸佐清朝澤廣區。
簷陰寂寂轉西遲，檢點春工倍費詩。
烟樹鬰蒼何處洞，雨苔斑駁舊人碑。
清泉白石仙遊地，芳草綠陰晴晝時。
目送水雲誰領會，沙鷗點點柳絲絲。
漠漠風烟著野棠，一春多恨雨浪浪。
古榕陰裏作寒食，芳草城頭過艷陽。
不斷山光通百粵，無邊春思渺三湘。
伊祁不放花飛盡，露濕薔薇幾陣香。
湘流得雨掌來平，艇子乘風羽樣輕。
過眼千山纔嶺粵，轉頭一水又衡荆。
大江東下懷鄉國，落日西邊是戍城。
鳴鴂數聲青嶂晚，客心如鐵也關情。
一老風流兩社間，至今膏馥尚留殘。
典刑已矣墨猶潤，生死以之盟未寒。
淮海屬心知士苦，山林投分只儒酸。
燈前掩袂空三歎，盍與傳諸琬琰看。
客心似向漢槎來，便盍觀光近斗台。
王儉池邊新節物，劉郎觀裏舊根栽。
饒人老月添春好，特地癡雲際晚開。
明歲傳柑天上宴，馬頭猶記渚宮囘。
多謝孀娥得得來，肯陪綠鬢映黄台。
剪成絳蠟燈間艷，移向青油幕底栽。
萬目競拚通夕看，兩眉贏得片時開。
祗憐人亦牽絲戲，任向當場弄幾囘。
指點層雲氣可干，官身浩歎不如閑。
幾回落日詩懷古，一半春風酒破慳。
許我婆娑從白髮，於人嫵媚有青山。
前身王粲重拈筆，惜欠胡床著席間。
五色雲邊昔稚圭，軍戎萬里已周知。
趨朝豈止重憑廣，出幕聊爲送適詩。
行李羽輕清漲穩，交情珍重歲寒期。
君王若問荆州事，白玉階前細數之。
別公知閲幾桑陰，玉筍山中舊隠尋。
郾暮聯鑣來自舊，涇舟共楫繼由今。
一門翁季芝蘭味，四海弟兄金石心。
塞上西風漸蕭瑟，書來毋惜寄規箴。
疇昔風雲共壯游，笑吳夏口蜀江油。
我猶乘險凜孤注，君早得閑先幾籌。
目底阿蒙元齷齪，膝間文度儘風流。
箇中妙理誰能會，且向平原喚督郵。
百尺樓前艤去桅，元龍豪氣肯低徊。
昔從桂嶺訪梅去，今自荆江載月回。
敢擬王劉曾主客，應嗤瑜遜等輿臺。
轉頭落日陽關外，三歎可人呼不來。
手袖朱絃綠綺琴，身雖湖海調山林。
家園千里歸心切，朋友中年別恨深。
國事艱難殫我力，世情巧令聽渠任。
海門雁過應相憶，塞上征人正苦心。
天稟銀河一派清，藹然中外播休聲。
金城方略今充國，斜谷規模舊孔明。
屈久轡絲勤使指，再須班筍著宗英。
九重側席親賢切，有詔西南起老成。
幾載星軺惠漢關，埴培壽脈一分寬。
數絲鶴鬢因民白，一片鷗心爲國丹。
綠野高風雖獨慕，黄花晚節正爭看。
勳名麟閣清芬在，且伴松椿傲歲寒。
今世儒宗一泰山，暫乘紫氣下函關。
主盟道學周程上，伯仲詩名李杜間。
少府暫分膚使節，甘泉合在侍臣班。
春江一碧平於掌，好趣牙檣待賜環。
自從岳牧著民庸，十載岷峨帝眷隆。
草带雨鋤周圃綠，粟和烟輓漢關紅。
活人陰德深無盡，壽國良方用不窮。
一轉鈞間黄閣去，天涯歲歲囿東風。
自是清都紫府仙，德星躔次劍東川。
香浮世界鶑花地，人樂春風燕麥天。
元祐賢材名閤近，紹興相業慶基綿。
一年一佛爲公壽，五百尊成五百年。
天遣長庚衍瓞瓜，幾年清廟著聲華。
九重璿派周麟趾，千里金城漢犬牙。
未駕說舟儀列鷺，已麾段笏擊長蛇。
堂堂一節鼎鐺耳，豈借西山太史家。
霄漢當年把繡衣，載持齋鉞建侯珪。
春城月淡銅梁北，夜柝星沉玉壘西。
外閫規模蕭葛上，中朝勳望范韓齊。
楓宸側席親賢久，早晚鳴珂步相堤。
不用江山當壽巵，年年一佛住峨眉。
崧高復見歌申伯，坰野寧無頌魯僖。
歲比絳人逾甲子，日逢皇覽揆庚寅。
書生愧乏梅花賦，引領東風上北枝。
自聯班序簡宸聰，廊廟江湖一節同。
百世幾人今蜀日，千年一到昔虞風。
得莘渭上康時策，有伊洛間傳道功。
早晚爲霖洗炎熱，蒼生俱出炭爐中。
太微一宿燭魚鳬，已奏平反課轉輸。
綠碾雨前舒鳳爪，青鎌雪外長龍顱。
班崇東壁圖書府，惠暢西夷道德塗。
佇佐修壤歌六月，載銘石鼓會東都。
漢昴殷箕謾擬倫，天將平治啟儒真。
鍾英寶婺金華地，斂福銅梁玉壘民。
冰壑雪山無點暑，桃溪棠蔭有餘春。
綿綿壽脈無窮處，一派根源在至仁。
十載青油駐漢關，勛名高壓峴南山。
雨滋萬頃春犁樂，月淡三邊夜柝閑。
爲小朝廷留宿望，升真學士重崇班。
九重銀信知非遠，白玉階前一武間。
向來荆楚說邊州，人士今誇樂國游。
千里潢池自交擾，一江漢水獨安流。
兵無敢惰身爲率，民有猶饑惠亟賙。
陰德活人無量大，不須香火祝王侯。
東皇妝就牡丹天，來獻蓬萊不老仙。
耆舊喜增羊祜傳，蠻夷欣問晉公年。
休懷苕水清風適，且醉檀溪綠草邊。
願向衣冠圖上看，銀屏千歲映貂蟬。
十載青油駐峴山，屹如一柱倚人寰。
秧疇雨足春犁樂，榆塞風清夜柝閑。
威望龍堆氈帳外，勳名麟閣鼎彝間。
命圭指日催裴度，樂府無煩唱玉關。
兩星相比映文昌，戲綵蹁躚戟衛香。
鬢底公因民事白，眉邊人卜詔書黄。
五千文字爲家計，百萬陰功即壽鄉。
要學元和同九老，未誇耆舊傳襄陽。
渡江人物照乾坤，盟府勳庸奕葉存。
崧岳千年申伯雅，漢臺幾世仲華孫。
自將翠節臨南紀，更佐金城護北門。
禁柳官梅正春色，好看鳴玉上天閽。
檀溪翠霧曉輪囷，共慶皇華誕玉辰。
僂指明宵三五夜，從頭新歲八千春。
且煩皎月清邊徼，行逐東風造禁宸。
留取棠陰蔽南峴，爲陪羊杜壽蒼珉。
喜對荆人一笑嫣，吾邦今見此嘉蓮。
脂容嫵媚目疑幻，玉貌參差骨是仙。
試把萬葩千卉較，曾無一蒂九芳連。
分明河洛中興象，要竭精忠答上天。
心已灰如鬢已皤，迫人桑蔭疾於梭。
更嘗萬事不爲少，恍悟一身猶是多。
田里乞身斯可矣，功名到手竟如何。
公餘幸喜邊烽靜，且對樽前浩浩歌。
不見松庵又幾年，書來云欲卜新椽。
我方北寨愁供戍，君盍西湖喜結緣。
多謝烹魚勤客遺，薄言騎鶴寓腰纏。
惜無廣厦歡顔力，姑用長安作酒錢。
明良相正體坤乾，感格時暘本致虔。
坐使群方皆見日，誰言千里不同天。
只將精白承休德，豈在緇黄結善緣。
更得北風無羽檄，不妨舉酒樂康年。
分弓輟自侍臣班，來擁貔貅設漢關。
膽落氈裘千里外，指呼羽扇一麾間。
共期朴實工夫到，會見承平氣象還。
荆益論盟如此酒，從今西顧釋天顔。
輒從荀玉鎮扶風，政事龔黄一樣同。
白髮歸田嗟我老，黑頭入相屬之公。
蕭然舊菊荒蕪裏，欣在甘棠蔽芾中。
詔下鴛湖天咫尺，好風行送畫船東。
使星一點壽星邊，惠我三湘兩閲年。
既付龜符還楚壘，便持犀節上堯天。
何參接踵新規在，僑札論心舊識然。
入對丹墀訪南事，細陳霜頰障蠻烟。
來湘話浙倍綢繆，天路風高借莫留。
不俟駕行何憚暑，適逢圭覲恰當秋。
登仙堪羨星辰履，歸老終尋雪夜舟。
公到甘泉陳大計，毋忘膏雨澤南州。
仗節來從玉筍班，福星甫照舉歡顔。
持荷自盍登堯陛，輓粟寧容久漢關。
慶集正當萸菊際，交盟喜在芷蘭間。
定王臺小難留住，祗恐天邊即予環。
帝遣星軺入桂州，雨餘凉嫩一天秋。
繡衣翠節皇華遠，碧玉青羅喜氣浮。
猶昔孺文同此酒，喜今師德在吾舟。
相期辦却平蠻事，公向三階我一丘。
本是住山人，來作開山計。
雲出元無心，有心爲雲累。
執柯與紉蘭，如幻亦如寄。
神游有崑蓬，御風歸歟是。
道人本分事，不用達人詩。
烟霞痼疾間，風月陶寫之。
漆園直寓言，謫仙豈吾師。
卷懷置心齋，焚薌比希夷。
心遠目難盡，境須詩與論。
風檣誰客艇，烟樹某家村。
野草春千古，江天月一痕。
舊時方冊事，一笑付方樽。
早奏玉垣績，纔登金掌班。
衆皆期兩地，誰謂老三山。
江夏勳勞上，東平禮義間。
壯猷慚弗克，孰與濟時艱。
公未通閨日，相從入幕游。
瞠乎慚後乘，藉甚偉前籌。
原隰曾并轡，江濤幾共舟。
柯山回首處，老淚爲橫流。
名閥蜚聲遠，甘泉跬步登。
詞華八塼日，姓字一條冰。
戀闕丹心在，臨朝清問曾。
秀溪春夢杳，留得瓣香曾。
江漢雲鴻遇，星霜電驥馳。
同朝更同幕，相好更相規。
肯託賢郎我，追傷益友誰。
哀辭千里寄，相者爲歌之。
石首邑易治，難山政可師。
弦歌聊戲耳，談笑以爲之。
省德多餐飯，勤官少作詩。
交情毋恃舊，公事定相規。
玉奴梳洗罷，半面露新妝。
江岸數枝影，篷窗一罅香。
橫披含曉色，卧對壓春芳。
庾嶺幾多力，剡溪方寸長。
蕭然臨水月，即之貫冰霜。
老出墨池手，清入詩人腸。
孤梢亞籬落，全樹嗤玉堂。
故舊解后見，雋永約略嘗。
熏羞篆鼎供，醉夢紙帳傍。
頼君潤色工，著我懷袖藏。
太繁厭易啟，所取廉毋傷。
誰爲語逋遜，持此同相羊。
片玉漏春色，恍逢江路傍。
中山費巧思，壽陽矜輕妝。
精神盈一握，標格壓衆芳。
彷彿水邊影，有無風前香。
卷舒適人意，推敲撓予腸。
形狀僕草玄，譜系根花光。
勿謂數枝隘，中寓千丈强。
晏不滿幾尺，焉用張堂堂。
桃李空滿園，媿死安敢當。
太羹少爲貴，鼎鼐滋味長。
只愁楮君弱，蠹魚食春陽。
慎勿示肉眼，收付奚奴囊。
巍樓聳立千仞壁，熊楚奇觀此其一。
蒼龍夭矯出一頭，下瞰七澤乾坤浮。
平遠獻狀呈几席，氣勢彈壓東西州。
仲宣襟抱六合隘，生閲曹劉幾成敗。
當時徙倚落日邊，豈計嘉名鎮長在。
高談猶想四座驚，好語意得由天成。
景升逝矣建安往，豈濁斯足清斯纓。
今朝我與群賢集，風景還能類前日。
賦斯樓者天台公，揚厲其誰會椽筆。
嗟今視昔後視今，君子思遠而憂深。
運方濟泰月在臨，有如此水舟同心。
芳名起日炳若揭，老子婆娑衆賓悅。
斯城斯樓天下無，王賦吳詩成四絕。
東都一星下東壁，粲以文鳴斗南一。
玄德髀肉瞞白頭，俯仰宇宙俱漚浮。
主人景升帝王胄，風土更羨遠中州。
安能不粟效夷隘，活著期扶弈枰敗。
仲華解笑人寂寂，歷落山川舊圖在。
夜深旅夢雞喚驚，崇樓百尺般手成。
憑闌四顧萬慮起，鄉鄰寧不思冠纓。
英雄海內方麕集，長憶永平太平日。
在心爲志流爲詩，吾豈爭雄鸚鵡筆。
風流好事傳到今，豈知漢澤入人深。
暇日載酒清流臨，名篇雒啟誦吾心。
偈言玩味猶諦揭，意趣充然芻豢悅。
飛鴻盡處烟雨隔，姑嗅梅花共清絕。
妾家淇園北封君，厥祖慈事宗蒼篔。
子孫異代貞節聞，枝分一派從南巡。
千古流落湘江濱，幾番雨露敷新榮。
斑斑不改啼紅痕，膏煎漆伐悔自矜。
卒以取禍罹斧斤，工巧斲削資它人。
管城夫子出意新，作俑取義何其云。
致之千里充吾庭，命以湯沐虞嬪名。
彷彿太伯之文身，虛中直外圓且明。
不絲不穀不受塵，一笑不用捐千金。
曲眉豐頰從雜陳，雖有多喙無一嗔。
晨夕薦我眠風櫺，曲肱時復呼真真。
骨雖非玉肌似冰，蝶夢不到巫山雲。
白家蠻素卿自卿，老我祝爾毋忘盟。
以便吾體全吾神，招魂共讀離騷經。
推枕同作華胥民，只虞一夜秋氣清。
猶筐中扇牆角檠，盍爲青奴亦作白頭吟。
北帝東皇競化工，六花吹滿鬢毛鬆。
誰令霓衛鋪張曉，來與牛鞭斷送冬。
寶歷明朝新紀鳳，珠宮昨夜起驪龍。
驅寒乞取酒泉郡，何必荆州萬戶封。
踏雪一登城上亭，山川草木亦精神。
不知四面孰爲水，但見一般俱是春。
此際全然許和氣，於中何處有纖塵。
我來謾啜茶兒去，疑是神仙境界人。
不夜城頭著此亭，東皇幻化一何神。
相將蓮炬催芳夕，來俾梅花作好春。
自臘月前尤可喜，覺西風外已無塵。
銜枚曉奏鵝池捷，爲問和門有此人。
不夜城頭著此亭，山川幻化抑何神。
高低地勢平於水，窮富人家等是春。
一氣中間知有造，四方上下了無塵。
烹茶讀易從古適，不羨梁園作賦人。
幾年間氣一全才，天以經綸屬勉齋。
勳盛十年詞兩制，壽開九袠位三階。
公於南國恩尤在，人惜東山望莫偕。
歲晚倏聞梁木壞，君王應亦爲傷懷。
憶昨從軍辱己知，不圖二紀踵前規。
人非城是黄粱夢，地老天荒白髮悲。
墮淚忍看羊祜傳，傷心徒作魏公詩。
勉旃衣鉢芝蘭事，傳取清風百世師。
人物從來盛楚南，新元詔士奉芝函。
身逢熙運千之一，名占巍科十有三。
好趁驛梅催騎策，歸來官柳映袍藍。
池邊相祝趨聞喜，賸取宮花一朶簪。
怪見漫空萬蝶狂，須臾色界眩昏黄。
風姨知費幾番信，天女纔施半面妝。
筆底詩徒和冰柱，酒邊舞已失霓裳。
梁園甚恨孤佳約，一笑吟梅且擅場。
剪綵寧如剪水工，瑞烟融出玉龍鬆。
重看臘白不爲晚，未到昏黄猶見冬。
多謝玉妃鞭白鳳，爲催青帝駕蒼龍。
天心端報豐年喜，一稔相期樂可封。
幾歷藩垣一節勤，歸來兩地會風雲。
調知白雪陽春別，香到黄花晚節聞。
夷狄猶知問中立，朝廷惜竟老希文。
台躔夜折空追歎，留得甘棠滿楚鄖。
早年公已阿戎知，幾與征西履屐隨。
百六椽間無足紀，二三子側每相思。
重來荆渚平生若，寧復苕溪一見之。
哀此哲人今已矣，詩兮豈但哭吾私。
收攬河山入此樓，幾年蚡冒古荆州。
目窮夕照西沉隊，心到寒江東盡頭。
歷歷雄圖史南北，紛紛遺恨晉春秋。
酒邊感慨憑闌久，衰柳行間數白鷗。
江带湖襟護一堤，人烟落落柳依依。
白鷗世界秋容澹，紅蓼汀州水際肥。
斷岸馬危遲弗驟，中流舟順疾於飛。
歸來得自推敲了，更共登樓對夕暉。
壯年游戲寶峰傍，夢覺黄粱鬢盡霜。
舊俗幾家罹變故，遠人千里歎清揚。
酆南松檟煩君訪，劍北榛蕪動客傷。
頼有柳州詩喚起，莫言安頓便思鄉。
遠馭夷塗邁牧之，三霜道路飽驅馳。
和風俯趁春迎仗，落月回思夜入帷。
自愧薦衡無好表，不妨道適有新詩。
歲艱時棘邊臣老，向闕須陳黼扆知。
院落陰陰捲晝簾，綵繩高掛矗青天。
纖腰對蹴爭先起，香汗交流倦欲眠。
花畔驚呼簪珥墜，柳梢時出綵羅鮮。
可憐牆外行人惱，應費長安酒價千。
我有芳樽與子同，老身却自悔從戎。
休言晉事懷元凱，尚欠唐兵縛世充。
往跡悠悠寧有極，短才咄咄歎無功。
賦詩釃酒聊行樂，到底誰爲一世雄。
盟尋城下事方危，尚爾衰民益虜資。
紿楚時曾無紀信，交秦計卒墮張儀。
抗言玉鉉吁何及，捐積瓊林惜已遲。
劫火既灰遺墨在，小臣唯有淚沾頤。
怪得中宵夢羽衣，詩來恍見九臯飛。
期君與共淮淝捷，舍我曷爲緱嶺歸。
愧乏纏腰娛綵服，喜將聞唳到柴扉。
凌雲豈是籠中物，要學當年老令威。
古戍春歸歎寂寥，老槐陰下鬢蕭蕭。
正愁雨久人情厭，且喜天晴物意饒。
歌吹遏雲傳白苧，旌旗拂日翳紅蕉。
月邊休聽啼鵑恨，只把詩篇與酒銷。
南風先自作秋聲，蛩爾何知亦早吟。
慵婦機邊重到耳，征人塞上頓驚心。
索裘應解寒將晚，徹土須乘天未陰。
聞此休將兒戲看，盍圖遠略備當今。
纔聽鳴蜩葉底聲，倏聞振羽草根吟。
物情感我千絲鬢，時事縈人一片心。
讀易牀頭新課業，回文機上舊光陰。
客懷休用嗟疇昔，更老那知得似今。
壯年筋力慣驅馳，堪歎新來數問醫。
生老病催無怪者，寸關亦可自知之。
養痾抗疏吾謀是，論證投方某劑宜。
識破幻軀天賦命，兒曹昵昵復何疑。
凜凜清規百世師，功名僅見奉天時。
忠謀任起姦諛忌，感涕寧無士卒思。
落日桑榆存舊蹟，西風蘆葦護荒祠。
忠南流落何遺恨，留得良方遺後醫。
羽衛鬖髿萬玉然，元從繡斧下青天。
分明要與荆人看，蒼檜擎枝一節堅。
剪出瑶英頃刻飛，欠加天女錦雲機。
虛皇瑞報調羹信，添得梅花略似肥。
群玉峰頭慣見春，此花常寓雪霜仁。
東風又促孤山去，應向香邊念故人。
感君寄我一枝春，雨虐風饕苦不仁。
羞得玉奴渾不放，含香猶待浣溪人。
雪凝霜降不肯春，花神豈類婦人仁。
肯留年後供清思，分付東風與主人。
妝點銅瓶分外春，惜花尤見主翁仁。
自憐白髮衰如許，空對花前憶故人。
數詩盤谷友人欽，一片柴桑處士心。
幾十年間南北事，祗令三歎有遺音。
雲羃前溪洞，烟荒隔岸城。
秋旗雜山色，曉角带江聲。
駐騎須邊靜，維舟待峽平。
掀髯聊徙倚，一雁楚天橫。
落帽尋盟鬢久皤，今朝於此上嵯峨。
雲收谷浄山新霽，風定沙平水不波。
對菊使人懷古爾，思蓴如我感時何。
明年把酒知何處，歸到東籬更莫它。
領略東風一倚闌，凭高便覺小塵寰。
目窮千古關河外，身在半空烟靄間。
二水護城青映带，四山連野翠回環。
英雄易老愁無極，境是人非鶴自還。
百尺城頭著畫闌，當年氣欲壓人寰。
天機野馬浮游外，世事沙鷗浩蕩間。
俗靡風頹疇底柱，功成身退盍循環。
君看方冊中前鑒，辦取輕帆及早還。
最高樓上又層闌，目短元龍空海寰。
棟宇地雄千嶂表，金湯天設兩江間。
西風障面曾籌檄，夜月胡牀憶佩環。
老去憑虛心輒悸，蜀城雖好不如還。
纔過清和候，凄然感旅懷。
新蛩吟古砌，落葉滿前階。
榴火春仍駐，槐屯午自佳。
憑詩記風土，歸以語朋儕。
徙倚上危梯，雲空望眼迷。
雁聲秋信北，鴉背夕陽西。
岸遠舟逾小，水高山陡低。
家鄉天際是，何日賦歸兮。
酌君以江南臘釀之酒，祝君以古戎秋芳之蘭。
餞君以慈恩千佛之筆，贈君以洪鑪九轉之丹。
酒呼美祿壯行色，蘭取賸馥香人寰。
筆將披腹寫今古，丹可換骨超仙凡。
霜晴水瘦過灧澦，春和花發登長安。
妙齡翰墨富摛藻，肯堂源委從巍冠。
珊瑚文采世所貴，玉樹瀟灑人爭看。
出門西笑著鞭去，郄林許我高枝攀。
湘靈詩成看神助，論秦賦漢從容間。
大對堯階丹地前，細陳蜀道青天難。
已然遄往證屢惡，方來未艾憂多端。
當思頭目我吳楚，罔忽腹背皆夷蠻。
粒珠束桂楮爛賤，魚頳難赭嗟維艱。
馬老伏櫪筋力盡，劍新出匣鋒鋩寒。
維國大寶一箇信，維民司命一分寬。
挽回線脈冀天鑒，生意庶可岷峨還。
直須建策邁晁董，無愧名第聯歐韓。
臚傳可卜慶雲見，會見喜色盈天顔。
宮袍新賜鶡弁棄，晝錦歸博庭闈歡。
鄉閭相賀寶坊又一瑞，益使天下欽湘山。
要識披圖際，還同枉駕時。
未應成否論，漢德有興衰。
堯舜君民學，吾儒共講磨。
一毫如有愧，其若此堂何。
九重懷井絡，一字侈奎章。
來者思冰檗，其毋頃刻忘。
先以一誠格，斯能衆正招。
要來堂下蔑，勿狥帳中超。
碩果食難盡，其機運不停。
岷峨幾霜雪，依舊草青青。
不逐風雲去，盍求山澤安。
祗憐當筆者，空作畫屏看。
卓爾有所立，儼然即之溫。
他疑攻玉異，交誼斷金存。
坐却并州騎，行思楚澤漁。
斯亭著斯客，斯意竟何如。
不早浮槎去，焉能罔水行。
叩舷誰共語，載不盡高情。
四維風折勢，一片雪同規。
花竹叢間著，開樽瀹茗宜。
官轍驅馳遍四郊，老來於此尚投膠。
綢繆先事心爲碎，展轉中宵睫不交。
貪鼠驅無容出穴，驚烏疑恐弗安巢。
燈殘衾薄新寒力，聽徹更籌五五敲。
春來便擬問歸津，轉眼江流若許深。
六十歲翁窮塞客，八千里路故鄉心。
鵑啼月樹添征思，鵲語風簷悞好音。
只有雲山遮不斷，夢隨栩蝶過家林。
杜鵑一自聽天津，南北紛紛患轉深。
備謹徹桑征戍事，憂形恤緯老臣心。
驚聞邊信多蠻語，喜動鄉情带楚音。
若得君王放歸去，便陪蓮社訪東林。
禪榻一覺睡，冬宵五更長。
窗遞清風入，枕邊松柏香。
秋盡菊都荒，蜂猶採蜜忙。
何如龜縮殻，此際已深藏。
拂石坐小橋，臨流俯清泚。
松聲與禽聲，可以醒吾耳。
推枕月微明，登車纔五更。
啼破千山暝，枝禽三兩聲。
昨夜孤村宿，春深人寂寥。
庭前一株李，爲我縞中宵。
瞥見誰家燕，纔驚社日臨。
洛花移種否，喚起故園心。
行盡離騷國，春深未見蘭。
容非隠君子，甘老蕨薇間。
不見花開處，香浮七里村。
試從風外覓，端是有山樊。
古木列官道，春風老幹柯。
炎涼知幾變，來往閲人多。
紋竹起嬪虞，因懷二女居。
君淚夫人淚，思歟抑怨歟。
紅紫競芳叢，中蟠一古松。
春風自來去，吹不動蒼龍。
仙李明炫夜，夭桃艷當春。
便將花作主，聘與玉爲人。
竹裏幾椽茅屋，門前一樹桃花。
布袖蒿簪笑語，鷄豚社酒山家。
巷陌高題儀鳳，橋梁橫卧長虹。
十里江山福地，滿城桃李春風。
林塢禽鳴高樹，溪橋人立危欄。
芳草鋪平綠野，白雲界破青山。
千古江山一覽間，老瞞於此膽曾寒。
凭高要起乘風志，肯把閑情作鴨欄。
黄葉滿林霜尚輕，蓼花披岸水猶生。
坐邀一段瀟湘勝，元出鈞陶手作成。
白鷺洲邊多古寺，翠微陰裏盡人烟。
當時曾對掀髯笑，今問老龍何處眠。
江湖已老猶爲吏，心境俱清即是仙。
聊挹層巒薦湘菊，一時人在小壺天。
底事陽和尚未回，書雲已久未逢梅。
忽然風遞清香至，花在誰家園裏開。
窗外風聲又雪聲，初更展轉到三更。
枕邊自作推敲態，吟得詩成夢亦成。
春近衡峰雁又回，老懷休憶故山梅。
花期自是江南早，早晚湘南也解開。
聽徹虛簷䔩䔩聲，鐵衣冰骨記身更。
如今休憶鵝池路，縱竭龍鍾做不成。
一線春從地脈回，工夫先是到江梅。
雪邊竟覺丰標別，曾向玉堂堂上開。
風撼松梢夜作聲，月昏水淺歲將更。
江頭不用嫌凄冷，滕六分明玉汝成。
骨胎盡出先生楮，醉夢常宜處士梅。
席上雪鋪便我寢，帳中風動任渠開。
欹枕猶存舒卷聲，覆寒時與寢衣更。
價廉功倍人人燠，一幅春風造化成。
霜透青稜暖弗回，冰侵鶴骨瘦於梅。
牀頭幸有溪藤製，喚起家僮亟展開。
僮擁莆穰不作聲，起來城上已殘更。
卷衾還却披衣出，此際如何睡得成。
翠箔香銷曉夢回，驚殘樓角動寒梅。
夜來頗覺風霜薄，問訊南枝開未開。
冰柱劉叉素有聲，詩筒毋惜僕頻更。
鴛鴦瓦上猶留伴，一霎南風又釀成。
三兩人家松柏林，翁垂霜髮媼釵荆。
兒耕婦織輸官了，山茗村醪樂此生。
竹外流泉繞屋鳴，田頭有水不憂晴。
春來豈問芳菲事，只辦犁鋤要早耕。
十年兩度看山來，雲瑣融峰特地開。
辦取籃輿窮勝處，南邊無事嶺頭回。
奕奕衡山禹甸之，功成手植萬年枝。
蒼然柯派孤根出，如見九州疏濬時。
星嶽鍾爲一木奇，霜皮剝落類駢胝。
生從洚水初平日，閲盡青山無老時。
滿林松竹翠交加，路過衡陽得幾家。
門傍粉牆人寂寂，一陂春水數株花。
聽徹山鷄喚雨聲，東風未肯放新晴。
行人莫歎泥塗苦，且幸田家得水耕。
風著征裘怯晚寒，一番春事在征鞍。
羞聽後騎鳴笳鼓，贏得兒童夾道看。
建嶺人誇第一綱，湘中熱後已先嘗。
雖然聲價殊官焙，反覺山家氣味長。
地據九江匯，天教五老看。
孤標橫碧落，百里見青巒。
星斗光堪摘，烟霞秀可餐。
何時謝人事，膏秣以從盤。
孤立江淮地，中分南北天。
洪流衝巨塊，對峙束平川。
屹若壁千仞，遠之螺一拳。
誰將牛女比，斯事豈其然。
擬以風斯下，胡然日在茲。
一頭聊且避，八面欲何施。
坎有險如此，需於沙待之。
姑陪鵬力厚，萬里看南爲。
猶記午橋邊，曾吟太華蓮。
浮生春夢耳，山色故人然。
翠滴層巒雨，青橫一抹烟。
何時身此境，濯我以清泉。
夜報風姨息，曉乘波后平。
江涵一鏡浄，山列兩眉橫。
依約燃犀處，分明倒蔗生。
徐行戒舟子，勿使白鷗驚。
火傘漾中流，炎風撼葉舟。
熱幾堪炙手，矮莫可擡頭。
晝困杯爲却，宵蚊扇不休。
清涼一榻地，得此足優游。
冬當月初後，天欲試霜時。
永夜絕人語，新寒聽雁知。
壯心憂國在，老計入山宜。
莫作邯鄲夢，蕭蕭鬢已絲。
久歷家庭役，今欣羽翼成。
此行爲別駕，平步可顓城。
常整韋絃佩，要持冰檗聲。
山林佚吾老，有子足光榮。
風概推諸老，霜臺偉壯游。
握蘭宜入從，剖竹乃爲州。
早爲庭闈佚，晚猶鄉國憂。
甘棠遺笏在，衮衮有公侯。
傾蓋荆州日，揚旌蘭澧時。
相爲王事慮，猶以歲寒期。
筆寄嗟麟絕，言忠勿駟追。
典型今已矣，老淚不勝悲。
挺秀古靈基，來爲學子師。
壯心存遠業，餘力付新詩。
闊步雲霄了，細吟風月宜。
老來無軟語，敢以此相期。
先生杖屨所，童子釣游曾。
遺我奇哉作，非吾耄矣能。
柳凋懷故老，梅小類新朋。
喚醒黄粱夢，書幃二尺燈。
歸來閑未久，老去役何堪。
未遠蜀天北，又之湘水南。
奔馳緣未足，辛苦分當甘。
徒羨林泉適，長年任住庵。
前王千載後，奕代幾人來。
漢事一抔土，湘祠數仞臺。
山容青拱揖，樹影綠周迴。
客有登臨者，猶存陟屺哀。
已佐當塗郡，春臺再往臨。
勿言官是贅，常以國爲心。
勉勉思全璧，頻頻寄抵金。
史君天下士，澡雪奉規箴。
愛子喜能仕，戀親猶欲留。
肯堂斯室就，不稼曷禾收。
持此一廉往，綽然千里游。
彼邦存學記，熟復勿貽羞。
境占祝融勝，鎮從盤古來。
車航一都會，鼎鼐幾樓臺。
遠水便鷗狎，前峰約雁回。
當思牧民意，保養甚於胎。
故人木已拱，妙墨尚春溫。
三復家庭語，一如樽酒論。
竹林毋負籍，蘭砌要追元。
寶此猶圭璧，流芳在後昆。
古驛湘潭道，人家松竹林。
山連梅外遠，春入柳邊深。
征騎雖欣霽，耕犁久望陰。
貂裘嗟已敝，猶怯老寒侵。
春事已十一，梅花纔兩三。
青烟回野燒，翠靄護晴嵐。
風暖雁將北，日遲人漸南。
病餘宜緩轡，勿用客程貪。
夜宿三家市，晨征十里程。
竹輿衝霧去，草屐带霜行。
無犬花村吠，有雞茅店鳴。
湖南真樂土，鄰柝莫相驚。
松老傲前嶺，梅疏卧淺溪。
避風巢上鵲，喚雨竹間雞。
野迥夕猶牧，田乾春未犁。
路迢人倦甚，只向近林棲。
登陟天猶暝，棲回日已西。
形軀一萍梗，襟袖半塵泥。
夾道松成徑，誰家花滿溪。
定臺凝望遠，烟草正萋萋。
雨後春寒冽，山前夕照斜。
身猶尋壘燕，聲雜宿林鴉。
過嶺尚千里，隔村能幾家。
毋嫌茅店惡，窗下有梅花。
野宿孤村迥，山行十里荒。
犢眠衰草壤，馬踏落梅香。
入眼春晴薄，打頭風勢揚。
莫嗟登陟苦，明日看瀟湘。
雨欠農憂燥，風多客苦埃。
猶寒鶑未出，將社燕還來。
桃放紅凝臉，梅飄粉褪腮。
春山如舊識，一笑病顔開。
二水城南路，誰人處士家。
不爲軒冕累，盡洗市廛華。
庭立竹千箇，牆留梅數花。
吾廬歸未得，對此重咨嗟。
漸遠零陵道，前瞻驛尚賒。
路傍多古木，村外少人家。
礙眼雲遮岫，薄情風落花。
堪憐艷陽月，汩汩走塵沙。
旅頓飯足飽，村帘酒莫賒。
暮齡嗟客路，春事屬山家。
蕨長竹將笋，梅殘李始花。
問翁何處去，嶺外有烟沙。
漸近湘山境，土風清且饒。
林巒接墟市，水竹带溪橋。
焙出新茶煮，帘垂老酒招。
春和民氣樂，幾日是花朝。
天與粵相接，嶺由秦始開。
隔林禽散亂，尋壘燕驚猜。
芳草春無盡，長亭人幾來。
山川作時雨，萬里洗烟埃。
嶺石水分脊，湖南山盡頭。
廛聲通海遠，塔影插天浮。
香接寶坊界，星聯銅柱州。
祖孫凡幾到，亦是宿緣不。
路入興安境，風光異昔年。
山川雖好在，井邑頓凄然。
雨打半頹屋，烟荒未闢田。
起丁征糴急，官府爲防邊。
去去靈川境，晴嵐带暮烟。
檳榔新滿市，榕樹老參天。
舂委工於水，犁資手以佃。
凄凉海天角，何事羽書傳。
去國二千里，離家五十程。
炎歊無計避，憂患以身更。
誤矣驂鸞句，傷哉舐犢情。
何時拂衣去，藜藿保餘生。
經濟由身致，安危主意深。
威名振華夏，歲月付山林。
世望一老在，天胡二豎侵。
蓋棺公論定，不泯是人心。
自出權衡下，當從履屐間。
舊游今歷落，往事幾危艱。
紀德哀辭痛，酬知老淚潸。
哲人今已矣，魂夢繞鄞山。
擔簦往解蜀山紛，歸舸經行老幾分。
楚國喜誇新令尹，霸陵疇識故將軍。
相逢舉酒酹江月，一笑携書訪岫雲。
乞得身閑了無事，但知耕鑿感吾君。
度嶺來荆又戍西，驚濤險棧盡同之。
七年相與猶一日，萬里偕還分兩岐。
苕隠我歸終此世，寶坊君到出何時。
交情果未輕捐棄，回首毋忘贈別詩。
壯游幾度上南樓，今度重來二十秋。
俯仰之間只猶昨，登臨何處是無愁。
好山常在世青眼，此水如斯人白頭。
老興未闌明月上，歸歟笠澤有扁舟。
因君郢調問前蹤，賢者斯能樂雪宮。
四海香名寰宇外，百年公論黨碑中。
癯然鶴骨存生氣，寂甚鸞膠續古風。
留得墨池芳潤在，草玄猶可憶揚雄。
高亭俯瞰蓼蘋洲，人老香山月自秋。
過耳好音堪一笑，傷心往事只輕漚。
休嗟塞上明妃調，且送江頭過客舟。
壯士肯爲兒女淚，柔腸一任惱蘇州。
忠貫羲娥勇冠軍，虎臣勳烈在三分。
江東父老猶王我，天下英雄有使君。
萬頃怒濤翻白雪，一樓晴靄插紅雲。
我來多謝神鴉力，風送牙檣意許勤。
三日江行兩日風，短篷掀舞浪花中。
危疑正貴須臾忍，靜定將收造化功。
休歎退飛猶六鷁，會看遇順若孤鴻。
挽回一息南薰力，穩送征檣秋浦東。
隔江屯塢自孫吳，猶記孤軍出此塗。
閲十九年如夢覺，歷千萬里幾馳驅。
月沉荒壘馬橫塞，風捲寒沙雁宿蘆。
憶著當時身是膽，歸休毋更老江湖。
歷峽浮江萬里歸，一湖乃爾尼留之。
由吾天籟偶相值，豈汝川靈敢肆欺。
上水雖饒趨下便，北風會有轉南時。
浮生只作無心看，何用咨咨咄咄爲。
孤舟橫岸水潺湲，野色天成一段閑。
十數牧兒黄犢側，兩三釣叟白鷗間。
叢叢烟樹誰家市，淺淺雲巒甚處山。
風定浪平歸路穩，更無魂夢到蕭關。
八載天涯喜遂歸，吳鄉當暑亦相宜。
茗烹陽羨慰久間，鱸買松江更一奇。
老樹經風惟柳長，新田得雨未秋遲。
不因看鏡驚頭白，將謂情懷只舊時。
八年不見此山青，一見殊增老眼明。
鬢髮已從霜露改，翠屏只在水天橫。
纖塵不染皆秋色，久間相於若世情。
朝爽夕佳常領略，去來爭似釣舟輕。
心悟玄機妙不傳，家雖谷口近平泉。
且談方外山林樂，休詫人間將相權。
世事何如難逆睹，吾生已矣莫多纏。
未能免俗聊相問，更活耕桑得幾年。
寺有宗盟幾百年，洪恩新錫出堯天。
三生香火前因在，一段林巒舊識然。
華表鶴歸今豈異，葛陂龍化古嘗傳。
更須行脚江湖了，來結雲山不盡緣。
二十年前典此州，經行中又幾春秋。
青山面目元無恙，白髮形骸祗自羞。
客子登臨知有酒，古心憂愛在斯樓。
凭欄慨想飛吟過，水視杯坳芥視舟。
簷花窗葉和燈前，全似江南雁到天。
漸老弗堪秋意早，不眠那爲雨聲然。
學儒不力冠非誤，善舞何心袖足旋。
喚醒幾番關塞夢，蛩吟四壁只年年。
天賦經綸滿壯懷，飽於敭歷老其才。
江東見謂無卿比，今世誰能舍我哉。
嶺表分弓寬上顧，淮頭弄印待公來。
玉階宜罄忠言告，聞說天邊有詔催。
袂判平山十五年，喜迎召節下樓船。
交情一見歲寒在，世事幾番春夢然。
我亦將歸謀佚老，公今此去類登仙。
一杯且酌長沙酒，莫憶燈棋話漢邊。
蒼蒼仙種自誰栽，一度秋光兩度開。
故遣寶花裝世界，重教金粟見如來。
香於月下開樽對，意似霜前把菊催。
生怕重陽風雨近，亟須領略莫遲回。
漢恩列土育如春，留得芳名遠到今。
幾換人民此城郭，四圍闤闠有山林。
見長安日存吾敬，望大行雲契彼心。
忠孝永貽千載後，絕勝易水築黄金。
羽旄鐘鼓舊曾游，溝葉宮花迹尚留。
耆老遺開秦雍土，登臨偉觀楚湘州。
月明故國存千禩，木落空山又一秋。
極目長天詩不盡，西風吹雁使人愁。
偶因萸菊到城頭，手攬瀟湘一片秋。
西北黄塵清遠徼，東南紫氣盛中州。
衆山環拱皆衡麓，一水橫陳是橘洲。
且酌芳樽酹千古，去來鷗雁自沉浮。
老態龍鍾雪滿頭，黄花招我對清秋。
東籬幸可安吾土，南服何堪典此州。
莫憶風巾游漢渚，早呼雨笠訪滄洲。
明年把酒知何處，預約家僮釀蟻浮。
公餘贏得片時休，徙倚危亭豁倦眸。
屹屹獨存今嶽阜，滔滔不盡古湘流。
猶看雪意微茫在，頓覺春光駘蕩浮。
舉酒莫論今古事，只將身世付沙鷗。
占得湘中地最高，山川端欲助人豪。
萍蓬江海通吳會，蘭芷汀洲带楚騷。
人住翠微藏夕靄，水連碧落見秋毫。
闌干立盡家何許，徒賦歸心折大刀。
閲三十載墨猶新，公是當時第一人。
馬革伏波慚立柱，羊裘嚴瀨老垂綸。
觀賓可以觀其主，在子勝如在乃身。
多少汗顔君袖手，憑誰舉酒問穹旻。
虛簷索笑幾逡巡，不得春風不肯春。
忽覩冰肌傍官道，相逢霜鬢在征塵。
憐渠孤迥猶寒畯，慰我漂摇類故人。
猶頼東君不捐棄，枝無南北一番新。
衡山九十里衡陽，風物熙然冠楚鄉。
古木千章屯翠幄，小溪數曲卧虹梁。
雨蔬旋摘充庖美，社酒新篘透甕香。
村舍春長無一事，門前車馬任渠忙。
數日征行喜即晴，山明溪秀翠爲屏。
竹門梅出數枝白，松外山橫幾疊青。
人漸採茶登隴阜，家多釀秫市郵亭。
短輿午困幾成夢，兩兩枝禽爲喚醒。
行盡瀟湘第幾山，短輿軋軋費躋攀。
柳邊官驛堠十里，竹裏人家屋數間。
宿靄弄陰風料峭，春泥障路雨斕斑。
韶華衮衮成虛擲，强托清吟解病顔。
境入祁陽驛堠迢，道旁烟火頓蕭蕭。
茅岡叢篠路磊砢，蓬舍扃柴人寂寥。
市粒頗艱緣歲儉，野芳交發自春饒。
扶藜勇過黄羆嶺，知竭精忠答聖朝。
垂垂白髮老相催，末路崎嶇轂又推。
萬里備更霜雪苦，十年重入瘴鄉來。
休思往事驂鸞去，恍類前身化鶴回。
行盡瀟湘春脉脉，故人惟有道邊梅。
病軀羸馬陟崔巍，撲面征塵抖擻開。
萬古春愁借山隔，幾番風信把花催。
染成湘淚笑鄰竹，飄作壽妝嗟辱梅。
撚盡吟髭無奈困，亟呼茗椀勝村醅。
可恨封姨妬雙玉，飄殘羽袂委泥塗。
香餘江路詩傳甫，影落孤山仙去逋。
桃李兒曹從後我，竹松朋友肯疏吾。
夢回紙帳身爲蝶，留得掀篷數尺圖。
冷落愚溪十里村，暫容車騎憇柴門。
松荒頓憶陶潜隠，梅落難招宋玉魂。
累日有風春自暖，今宵無月夜難昏。
勿令鼓角鳴行帳，田舍將疑有戍屯。
僕僕征鞍日向西，相將山色界湘灕。
農多火種春猶燒，客每露行朝未炊。
燕傍人家猶細認，馬行官道似曾知。
眼前風物紀無盡，賸費吟鞭幾首詩。
湘浦纔春已著鞭，依稀漸近勸耕天。
山櫻花落紅飄雨，野草燒殘青入烟。
雲接嶺頭陰漠漠，泉流澗底響涓涓。
嚴關兩入知非偶，重扣寶坊占宿緣。
行盡湘中一月春，霜髭幾欲染緇塵。
山無重數幾何路，花不知名俱可人。
午困得茶聊吻潤，春愁著柳亦眉顰。
天教早辦公家事，乞取身歸笠澤濱。
雨欲今朝忽又晴，客塗憂緯爲關情。
木多未葉春幾槁，桃已皆花水未生。
宿麥既辜秋隴種，新秧正候早田耕。
蟄龍何處深淵睡，乞取霆聲爲喚驚。
冰霜染得鬢毛深，又復鈎輈聽嶺禽。
老馬已非筋力舊，好山重見面顔今。
地饒風物皆春意，天念塵煩爲午陰。
轉首十年成一夢，龍蛇滿壁富新音。
誤領元戎太乙旗，提封四履鎮南籬。
旄倪爭向道塗看，名姓亦爲蠻徼知。
時務正殷毋事酒，春光雖好莫言詩。
經營都了家山去，此是從容觴詠時。
十年復此主文盟，喜得名邦歲貢英。
宴啟鹿鳴珠照乘，堂開鵬運玉連城。
梅花雪裏傳魁信，桂子風前送客程。
若到天庭問南事，細陳長策爲銷兵。
雁峰自昔號名州，爾既難辭我莫留。
臨政毋忘宣上德，持身謹勿遺親羞。
當令民誦循良守，罔俾人譏恩澤侯。
國事正殷宜黽勉，明年吾自問歸舟。
子在衡州我桂州，兩州相望共承流。
天回北斗又華旦，人立東風正黑頭。
新歲五更三節序，老夫六十二春秋。
何時共對屠蘇飲，應念孤雲爲倚樓。
猶記衝寒泝峽來，相期偕至亦偕回。
朝廷有詔許歸老，藩嶽無人值借才。
顧我凋年嗟已矣，如君英略勉之哉。
度瀘要了經營事，心放公平手放開。
蜀道登天難，尤難泝流入。
自峽上夔渝，江險灘節密。
前年衝寒來，水落且石出。
寄命竹一縷，寸挽退或尺。
旬宣愧罔功，征戍幸逭責。
仁哉聖主恩，有詔許歸佚。
匆匆乘月下，初值朱明律。
常年桃漲後，此際梅潦溢。
危漩若釜沸，驚湍如矢激。
今年獨何異，水勢平於席。
僅添半篙綠，穩泛萬頃碧。
縱橫順濆淖，隠見辨沙磧。
毋庸事盤灘，了不懼觸石。
一日涪州岸，三宿雲安邑。
灧澦露山骨，底柱屹中立。
巫峰披宿霧，奇哉翠欲滴。
建瓴高屋易，百里一瞬息。
安然中流坐，恍若前山失。
舟輕蜚鳥過，岸駃脫兔疾。
伊灘以新名，此水慮微澀。
黎明報船步，數尺長一夕。
波臣信有助，棹師喜何劇。
前竿與後枕，櫓六視聽一。
招呼左右向，心手應相得。
所取無釐差，其矢如繩直。
載瞻洺川祠，不遠西陵驛。
倏焉飛廉怒，捲起浪濤白。
篙篷掀欲舞，綆纜繫惟亟。
凡我同舟人，相顧幾動色。
興言大川涉，疇爲訊諸易。
古諺固有云，飄風不終日。
須臾棹歌發，安危在漏刻。
衰遲嗟我生，險阻幾身歷。
萍梗遍江海，星霜老疆埸。
此行亦良苦，豈敢計終吉。
始入凡四旬，今出僅更浹。
行止非人爲，扶持有神力。
瓣香薦牲酒，對越寸衷赤。
自茲丘樊歸，謹無以形役。
晚來賀平善，詩以紀其實。
歸程雪邊來，四旬六千里。
瞿唐過灧澦，洞庭至彭蠡。
涉歷天下險，心有如此水。
朅來太湖濱，到家步纔跬。
胡貽蜚廉怒，相挾馮夷氏。
驚飈晝而作，駭浪暮不已。
令人向洋歎，可望不可邇。
組練前陳扼，銀屋平地起。
逡巡問維楫，飄泊委蘆葦。
歸心苦何遽，短棹姑小𫇢。
嘗聞强則避，事當順而理。
平明遲解纜，天宇果新霽。
金烏甫生東，魚龍首俱弭。
上下大圓鏡，四面平如砥。
天公翻覆手，風后吹噓是。
巽轉而之坤，帆去隨所指。
出湖且入港，曾不片時爾。
前津問錫麓，弗遠尺有咫。
舟人顧相賀，昨憂變今喜。
我生客江湖，噫嘻嗟老矣。
可以速則速，時當止則止。
豈惟行舟然，世事只如此。
由茲石塘出，此去皆坦履。
歸來荷聖恩，全家頼天賜。
息陰亟休影，杜門以却軌。
用藥如用兵，命醫猶命將。
醫良則身安，將良則師壯。
表裏孰虛實，存亡在俯仰。
能出康濟方，憂慮危急狀。
活法雖指間，活機寓心上。
活國與活人，一忠乃可仗。
我願將皆方虎醫扁倉，四海生民舉無恙。
樂郊從昔推南州，今控西鄙猶心喉。
碧虛境界富登覽，前賢故址存風流。
斯樓枕江屹雉堞，俯瞰寒碧潜蟠虯。
夕佳朝爽在几席，岸巾拄笏供遨頭。
邇年胡雛肆狙伺，南北不間風馬牛。
經營墉壑備亭障，旗鼓讙亮雄譙樓。
巋然東壁乃頭角，適與壤會將誰修。
斯何時也事斯役，或者食肉非良謀。
緬懷昨夢閲十載，不謂白首重來游。
雖然左腹證日急，類捨劍棧窺江油。
視茲罅漏弗補葺，毋乃閒暇忘綢繆。
梓人餘力建重屋，吾意正豈舒吾眸。
三湘百粵類砥柱，金城頟頟江浮浮。
黄茅薰炙鳶墮水，不費矢鏃空群酋。
疇其載筆紀崖右，落成且也陳觥籌。
築惟甲戌繼費誓，城沂亦倣書春秋。
吾皇神武光四表，自此醜類豈復能虔劉。
佳哉此詩幕中彥，孤凰一鳴驚群啾。
带篸梅雪久絕響，眼前有景君兼收。
謾搜枯腹欲貂續，祗覺顔汗包騂羞。
身際乾淳盛，家傳祖笏棠。
典型周大雅，人物魯靈光。
厚德千鈞重，明時一鑑亡。
哲人今已矣，夢卜負巖廊。
渡江無故老，文武少全材。
金玉其相者，朝廷有幾哉。
鑾坡資潤色，虎帳壯規恢。
盍展經綸藴，登調鼎鼐梅。
自入烏公府，受知三十秋。
水魚承雅眷，風鶴記良籌。
一意人才進，平居國事憂。
絲桐宜束閣，誰似子期不。
憶昨趨湘水，公歸問錫山。
惜時爲俗累，欠往拜師顔。
不復親溫厲，疇其念險艱。
莫持雞炙去，老淚不勝潸。
六十三年憂患鄉，人言晚景尚悠長。
不知氣鬰致痰厥，忽爾異證生微茫。
操修弗遂仁者壽，治療倍費醫之良。
今將累日未痊愈，自知不善攝養貽天殃。
頭目昏眩手足不能動，偃然一榻殊徬徨。
光摇兩目皎無寐，汗流四體痛欲僵。
縱然未即致幻化，惟恐廢棄難安强。
人生修短固定數，不必以此縈吾腸。
枝披葉殞待風寒，根本弗固安能當。
平生蹤跡等一夢，未必可保風燈光。
兒女滿前無顧戀，家山何許莫思量。
是非得失一勾斷，萬事盡付之遺忘。
寧神定慮聽造物，至此收拾甘歸藏。
門前風月正清朗，符到即去庸何傷。
兩月之間星入斗，疇昔之夜星入月。
入斗前史驗虜走，入月韓詩應虜滅。
昭然垂象不輕示，適驗天心厭胡羯。
此胡蠶食諸戎盡，雲擾中原野流血。
去年突然渡江左，幾欲長驅控京闕。
使其得氣不擊敗，延及生靈禍何烈。
衣冠正統幸陰佑，依然天塹限南北。
乃知碩果弗盡剝，東南生意不終絕。
吾皇修德務飭己，悔悟一念足對越。
正當歲星在吳分，不待一言退熒惑。
胡運百載天將亡，兩星炯炯豈虛設。
自今有道守四夷，海寓一家混吳越。
病夫得復見太平，願以餘年老農業。
三載烟嵐在嶺陬，幾番清夢到松楸。
每憐老子身關塞，長憶童時某水丘。
今得歸來訪漁隠，不妨高卧老菟裘。
據鞍矍鑠成何事，徒愧平生馬少游。
强健南游抱病還，鬢毛剝落足蹣跚。
喜觀雲衲酬前約，莫聽家僮說舊官。
幸免如陵羞在隴，將期同愿老於盤。
當家公案師拈出，更向三山石上看。
面壁者十年，桑下者一宿。
時止則止行則行，可久則久速則速。
時思老子苦硬人，孤雲其身心槁木。
三年牢落此山中，禪衲爭歸衆魔伏。
平時欲定方外交，白石清泉正相屬。
我歸師去人謂何，毋乃欲善其身獨。
巾瓶到處即爲家，何必江湖苦馳逐。
若還飛錫出門去，此一瓣香誰與續。
得住且住則爲佳，敬以此爲上人祝。
記得桂林臨別，勸師緊閉禪關。
又被如來牽率，未容高卧雲山。
浙境欲留師住，荆人爭望師來。
要是因經未了，不妨兩地裴回。
方藉名山作主，胡然舊席重開。
了却江湖願力，切須早早歸來。
畫諾三邊頼一賢，憐余東下病纏綿。
驅馳不憚數千里，繾綣相於十二年。
我老已辜康樂屐，君行快著祖生鞭。
祗慚無力堪吹送，雪意垂垂餞去船。
禪榻相逢六載前，當時駑力尚堪鞭。
繼更烟瘴爲形役，遍歷風濤不意全。
思舊仙遊嗟已遠，老軀痿廢抑誰憐。
而今莫問人間事，得正狐丘是甚年。
相唐德叢復興隆，仁義條陳百奏中。
正欲諫君今別駕，延齡更不念孤忠。
雙湖真澤國，千載相公祠。
中有釣魚者，問之俱不知。
自重來嶺嶠，豈暇訪湖山。
緹騎行邊了，戎旗護戍閒。
相看羣玉外，一笑六郎間。
回首西風靜，何愁老漢關。
粵從融結此山川，便作人間小洞天。
香火叢林千古盛，神仙窟宅自今傳。
品分三洞中猶宇，脈貫兩巖下出泉。
我自有緣聊乞取，萬松陰裏一牛眠。
春風亭上問秋風。
每恨從來欠機會，却憐今代少英雄。
能張吾軍從古少，差强人意似君無。
休把詩來只管催，也曾對菊賦歸來。
閑雲自笑出山去，未雨如何便得回。
造化雕鎸巧，真成一洞天。
曾將修蟒逐，却許蟄龍眠。
石現金剛足，泉流仙客田。
炷香吾道者，色體尚依然。
傑石何空洞，中藏一寺幽。
不須補天漏，時覺有雲浮。
蟾吐半輪月，鯨吞萬斛舟。
茲巖本同姓，欲去且遲留。
梅在西湖上，精神別一般。
喜供詩客賞，怕與俗人看。
映水林文瘦，依山范叔寒。
生平逢此友，更覺酒腸寬。
不費東君力，常先草木榮。
魏徵元娬媚，夷甫太鮮明。
有色誰同潔，無香可比清。
飄零惟不惡，羌笛任渠橫。
臘寒徹骨越精神，吐盡清香不待春。
華屋芳筵猶惡俗，竹籬茅舍只安貧。
湖烟籠處難藏艷，窗月飛來爲寫真。
自得孤山題品後，至今偏解惱詩人。
出郭尋芳作野行，巖高墅曠水流聲。
草亭日午鸚啼巧，竹院更深月色明。
寶殿鱗鱗章佛界，珠簾卷卷向山清。
悠然一榻渾無夢，時有溪聲枕外生。
飛鳥遺音入翠林，轉教柳外和鶑吟。
巖留雲雨過朝暮，寺枕溪流亙古今。
客過端陽欣採艾，僧嫌破衲懶縫針。
盃中蒲酒休辭醉，目斷青山有遠心。
浄惠荒涼寺，平林淺阜閒。
殿存碧支佛，門對赭亭山。
遶屋竹陰翠，沿階苔暈斑。
雨中來託宿，却羨白鷗閑。
暇日肩輿上翠微，烟光巒氣濕人衣。
桃花片片隨流去，巖漏泠泠作雨飛。
丹井稚川成藥處，雙峰滕子讀書基。
觀音閣上清風爽，擬我諸公吟未歸。
斷鼇立極天不崩，誰著天柱東南方。
渾沌無竅不斧鑿，誰開九鎖如回腸。
棲真其人今在否，天壇千載空蒼茫。
我來泉上一撫掌，龍洞激烈而騰驤。
翠蛟亭前無六月，天爲洗滌心清涼。
雅欲削去仙隠迹，驅此山過雲水鄉。
林木自春蘭自芽，遊山過我興何賒。
鐵橋問徑最高頂，石洞開雲隨處家。
人訝長年能綠髮，我知真性即丹砂。
談鋒未了歸途速，一雨洗塵清可涯。
暫閑吏債訪仙居，雲亦隨人爲卷舒。
桑下忽逢三度宿，腹中如飽十年書。
哦詩對酒誰知我，食柏餐霞一任渠。
底事若能無障礙，不愁無地著吾廬。
一官負弩精神小，兩木成林氣象清。
且道將軍能止渴，正應宰相作和羹。
片帆寂寞繞孤村，茅店驚寒半掩門。
行草不成風斷雁，一江煙雨正黄昏。
船頭落日如血紅，客言今夕當有風。
空山夢回刺骨冷，纊被無力身如弓。
但聞紙窗響僁窣，初意空厨饑鼠出。
忽然扉戶競開闔，猶謂偷兒入吾室。
須臾歘作號怒聲，鼙鼓百萬漁陽鳴。
室廬動摇地欲轉，林木震吼山如崩。
噫嘻異哉那有此，欹枕恍惚疑夢寐。
應是錢塘醉未醒，翻海胥濤騁游戲。
或者客寓紫塞旁，鐵騎赴敵古戰場。
不然此處安樂國，何遽隉阢猶乘航。
起來穴牖目如割，平湖已捲十堆雪。
乃知跋扈是飛廉，似妒晚來客饒舌。
因思前年到黄岡，朔風摇江驚斷腸。
驍將忍凍骨比鐵，壯士力鬭身如湯。
此身彷彿臨皋上，一感還生百惆悵。
長安貴人正酣眠，日高尚戀銷金帳。
東窗未白雞未啼，相公自起燒松枝。
重來已過十番秋，更十番秋欲白頭。
無限舊時心裏事，青山殘照水東流。
翠樹青烟笑語稠，家家領客醉松楸。
老翁哭子氣欲絕，行到前村更轉頭。
攫祭烏鴉噪晚田，草芽新染綠如烟。
墓頭寂寂蟲鳴急，惟有春風舞紙錢。
蛙吹兒童事，重開已汗顔。
更須留近作，待過十年看。
地當平曠易爲山，故得崔嵬漢沔間。
雲霧涌來無下界，樓臺浮起在中天。
開窗時見雷霆出，隠几閒看日月還。
更有鐘聲最堪恨，南風時到八陵邊。
石路崎嶇石瀨鳴，峰巒回合小原平。
桑麻積雨肥春壠，雞犬一村喧晝晴。
田婦共携中飯去，樵童相喚上山聲。
邊頭今有江南景，十數年來不用兵。
向來陵谷尚休然，放眼高臺萬象還。
南國一池襄漢水，中原千古鄧唐山。
斜陽淡淡飛鴻沒，芳草萋萋戎馬閒。
前代英雄亦何許，棹歌日日過滄灣。
誰推酆都扃，逸此魔十二。
相羣鬭蟆供戲劇，綃墨何從拂其迹。
兩雄鬭於前，四鬼相視欣欣然。
小蟆對睨攤雙膝，筠籠一蟆跳欲出。
前者差壯一力肩，後者引索擎於拳。
髯翁磬折目勝負，突眼老嫗探頭覷。
就中黄叟如蹲鴟，破帽長袍吾老馗。
隻眼直下看不匝，諸鬼樂與吾翁狎。
四丁更與蟆之魁，疾馳不能壓欲頹。
蟆肥于豚怒於虎，張頤縮項誇相顧。
昔時唐宋失天經，妖蟆曾搳天眼精。
今魔視蟆細於螘，魔若跳梁那可指。
羣陰膠凝互掀翻，六鼇頂戴愁顛連。
但能伐魔既厥類，芟夷妖蟆談笑耳。
僇妖之事馗所司，何獨反與爲兒戲。
不惟失職縱姦宄，鬼禍如蟆將及爾。
參軍參軍其然乎，或者好事丹青圖。
諒應馗笑玉川子，誅蟆未誅骨先苦。
風悲雨凄天地愁，蟆鬼正是相雄秋。
僅餘一目不可搳，我曷不可相娛說。
會聞隔簾歌鬭鼃，山鬼性命摧紅牙。
社寒比臘更清嚴，花蕊蕭疏半欲緘。
過手重裘猶得力，莫將晴煗信春衫。
夢覺三通鼓，連檣聞欠呵。
世間半夜後，枕上醒人多。
思想從天落，悲歡奈曉何。
南柯莫輕笑，未易到南柯。
天柱峰高萬壑分，故留九鎖限塵棼。
泉飛窗牖長爲雨，日上岡巒半是雲。
洞擘陰崖通遠岫，石生暗暈作奇紋。
聖朝每爲民祈福，絕笈求仙漢代君。
歷遍江湖幾萬重，豈期方到洞霄中。
山翻九鎖天分出，洞徹三茅地透東。
夭矯龍蛇幢節影，晶熒日月御香風。
茫茫世上尋雲漢，何必仙宮勝此宮。
天巧何年路，千峰亂入雲。
瀑飛雙澗合，崖斷一橋分。
樹色春猶凍，猿聲夜或聞。
靈蹤如可見，煮茗共爐熏。
蘇公早聞道，文章乃其戲。
乳泉出重海，作賦聊記異。
玉池嚥中夜，挈瓶非小智。
氣者水之生，此語可深味。
萬山森玉寒如削，一騎奔塵去欲飛。
路闊並鞍同笑語，酒酣執手話依違。
英名他日垂青史，好語今朝紀翠微。
三月錢塘江上道，莫歌金縷易忘歸。
蜀道于今似弈棋，要令一著□安危。
朝廷獨選李曾伯，勳業當如郭子儀。
雖扼咽喉□□間，猶□□脈得良醫。
□□□□平成報，重讀磨崖□字碑。
上人胸次有文機，信手招來總是詩。
莫問鋪排誰句子，逼人清壓雪梅枝。
未於詩上著工夫，爭把疏愚敵亞愚。
只盍金沙分半席，歸舟能用幾錢租。
蠲吉辰，薦明廷。
祇中壇，賓萬靈。
醮祠壽宮禮太一，東祀天孫西太室。
靈芝寶鼎胙元封，親郊雍畤回中峰。
中峰絕嶮天所劃，百神驅道平如席。
雲髾秀革高拂空，翠輦玉鸞鳴霹靂。
試憑蕭關望朔方，月支稽首樓蘭降。
復朝獨鹿狩鳴澤，芬樹羽林歸建章。
建章壁門春晝永，井幹泰液多游幸。
千秋萬歲奈樂何，幾度鸞旗出安定。
有客可與遊，闕酒得無病。
豈意四從事，過我不待請。
洗杓挹風度，免慙林花盛。
公學此味如，渾厚兼醇正。
公量虛谷如，有來良善應。
肯分兵厨瀝，少佐筆力勁。
罷營杖頭錢，徐取松間徑。
登臨舊能賦，七發踵枚乘。
此興老未衰，西日尚餘映。
風怒雷再鼓，雲破天一鏡。
山花下野鳥，詩題一堪命。
府公文章伯，聲稱聳羣聽。
明朝倒錦囊，非是庶所訂。
豈伊綵鳳鳴，而聆露鶴警。
定知謝東山，凡百易子敬。
畢逋秦氏烏，差池吳宮燕。
秦人挾彈巢若危，吳宮遺火巢空散。
不知野田雀，終日茅簷角。
卑棲俛啄蓬艾間，不畏鷹鸇與繒𥐊。
逢人說也休，舉世任沉浮。
清磬野雲曉，素琴山月秋。
詩材頻料理，世事不經求。
每向滄波上，時時戲鴨鷗。
覿面祇談道，知音不和詩。
盈樽清竹葉，圍坐古梅枝。
煮茗雲生鼎，抄糜雪滿匙。
張山山木落，何日又追隨。
君來古括州，吳楚一節遊。
衣染匡廬碧，詩清雁蕩秋。
山行尋隠逸，野坐傲公侯。
不欲携書獻，文章生古愁。
自是神仙客，梅花亦讓青。
綠垂雲葉重，黄映雪花輕。
襪小凌波穩，杯斜带露傾。
一枝來贈我，吟几覺春生。
曉入荆溪路，西風快似刀。
雪深埋樹脚，水淺見溪毛。
歲序相將換，人心只自勞。
牧童牛背卧，令我愧兒曹。
溫然如美玉，文以武兼之。
發鏃妙穿的，揮毫不待思。
行途多早氣，參學已秋期。
捷報重陽近，黄花汎一巵。
案有磨人墨，囊無使鬼錢。
難教典班史，只可折花鈿。
破屋日多雨，頹簷夜見天。
山童因煮筍，庖下始生烟。
飯罷扣松關，襟懷分外寬。
凍雲深擁寺，寒瀨淺鳴灘。
苔剝碑文字，香縈古篆盤。
尋春難著句，爲怕起愁端。
雪意猶商略，溪雲半有無。
短莎眠野犢，枯樹點寒烏。
牢落詩仍在，蕭條歲已徂。
過門人挽住，相倩寫桃符。
解作漫天雪，終成滿地灰。
行空無罣礙，入幕任徘徊。
巧趁蜂鬚去，輕隨燕翼來。
顛狂渾不定，飛舞過樓臺。
經行到北林，此地轉驚心。
小市魚蝦貴，荒村竹樹深。
帆檣侵柳影，罾屋占溪陰。
詩罷還飛去，沙鷗識苦吟。
兀坐苦無營，乘閑偶訪僧。
山深雲作伴，庵迥石爲朋。
古木含蒼蘚，幽花落翠藤。
昏鐘三扣罷，童子上香燈。
四壁靜無人，翛然夜不驚。
龕燈光焰薄，紙帳夢魂清。
有月山猶暗，無風松自鳴。
結茅終隠此，高枕待升平。
馬踏新松影，衣沾秀麥寒。
藤花綴纓珞，竹筍透琅玕。
詩向閑中得，心因靜處寬。
一聲幽鳥囀，深在翠林端。
野蔓侵沙徑，山泉渡石梁。
樹頭蠶葚熟，籬下雀梅香。
人與春光老，閒隨日影長。
撚鬚吟不就，窮殺孟襄陽。
五言與七字，句句總清新。
但得詩囊富，何憂客路貧。
梅花一巘雪，瑶草半巖春。
著我司盟去，吟邊養病身。
會面苦無因，緘書意亦勤。
相望七十里，僅隔一重雲。
有句來求墨，得詩如見君。
從知相憶夢，花下擬論文。
荒祠存玉像，畫壁剝蒼苔。
額古名難問，村空祭不來。
亂鴉號古木，鬭雀罥浮埃。
猶有人求珓，西風動紙灰。
又是逢初度，紅稀綠暗時。
自斟生日酒，閑理去年詩。
活計惟書在，衰容只鏡知。
人情與天道，翻覆似枯棋。
未晚僮先卧，無聊自展衾。
一燈愁裏夢，數首客中吟。
隣舍誰歌曲，譙更遠送音。
秋風催素髮，憔悴滿華簪。
到此添離恨，垂楊已拂肩。
擔輕緣少鏹，衣暖欲抽綿。
春事遽如許，客懷殊未然。
竹籬沽酒市，雨濕杏花烟。
去日猶殘雪，歸來夏氣清。
閑隨白雲出，看到綠陰成。
野色供詩料，山光快客情。
路逢鄉父老，駐足問行程。
此地知誰隠，當門列翠屏。
栽花多是藥，題壁半書經。
栗鼠咀紅果，山禽墮翠翎。
峰頭宜眺望，只欠小茅亭。
長安爲客者，皆是利名人。
只有君同我，惟添病與貧。
秋風籬下菊，夜雨水邊蓴。
擬共租船去，歸家趁小春。
論交三十載，彼此坐詩窮。
只恨性各別，其他心盡同。
茶苗封穀雨，書葉寄蘋風。
無限懷君意，鶑聲綠樹中。
釣艇橫溪水，漁罾搭槿籬。
年豐翁自樂，酒熟客先知。
凉吹生蘋葉，斜陽戀竹枝。
苦吟渾未就，倚柂立移時。
伏枕屢經旬，醫庸藥不靈。
自從春意動，纔覺病魂醒。
露洗桃心赤，風揩柳眼青。
勞君相憶夢，每夜到巖扃。
試子玉簪筆，他工總不如。
毫長宜貯墨，管凈可抄書。
汝自誇淮兔，吾猶註魯魚。
鬢毛斑白盡，心折正緣渠。
松江期一到，二十二三年。
今日身臨此，憑虛骨欲仙。
塔連吳苑樹，帆带洞庭煙。
見說鱸魚美，囊無斫鱠錢。
欲言非一事，曉夕待君來。
吟屋新裝辦，閑門未敢開。
春光歸巷陌，山色入樓臺。
猶有梅花在，相期把酒杯。
向來已觀集，今見自吟詩。
天下有清論，僧中真白眉。
淡如秋水浄，濃比夏雲奇。
慎勿輕拈出，常人罕見知。
策杖扣禪坊，空山草木長。
殿荒人曬席，僧去佛無香。
榆樹苔衣綠，松花粉穗黄。
茲行無伴侶，獨自繞修廊。
簡師得道不參禪，燕坐常居古色軒。
夏禹告功遺跡在，任公垂釣有車存。
海通泉洞深千尺，寺映重巖月一痕。
何日短筇塵外去，瓣香來此叩玄門。
小舟吚啞渡橫塘，十里秋畦粳稻香。
莫怪雨聲驚客夢，要催詩句入行囊。
重過蘋水波浮綠，遥見菊籬花正黄。
佳節莫論重九後，𫇢篷獨酌汎茱觴。
五百年前吾祖宅，雲孫從昔未曾經。
山藏古寺窗連碧，水繞平田稻正青。
臺染夜雲微带潤，劍涵秋水尚餘腥。
僧堂借得羊毛筆，自蘸寒泉寫石屏。
五旬行李經吳越，四月風光正惠夷。
綠水悠悠晴脈脈，青條總總實離離。
飛來何處雙黄蝶，叫徹他山一子規。
却把閑身成倦客，關心書几晝長時。
絲桐掛壁戶常扃，雅弄深防俗耳聽。
滴露研朱重點易，焚香炷火細翻經。
山含晚色千峰紫，松傲新霜一派青。
獨向巖扉抱高隠，有誰能識少微星。
前面人家是畫圖，數間茅屋映菰蒲。
濛籠雲裏羣峰出，欵乃灘邊一棹孤。
歲熟農人還自樂，天晴水鳥競相呼。
絕憐兩岸垂絲柳，比却來時一半枯。
細字書橫雙眼明，破窗閲盡幾陰晴。
年來干祿渾無夢，老去吟詩尚有情。
謾向紙田耕石硯，斷無金縷侑銀觥。
和篇聊博先生笑，應笑寒儒太瘦生。
世態翻雲覆雨間，令人合眼夢還山。
生平名義入肝膈，歲晚師門要面顔。
鷗鷺波寬雖有約，鳳凰城近可容閒。
留年看試調元手，未擬安仁賦拙艱。
特地捫蘿入翠微，楊花故故點征衣。
遊人盡逐暮光去，野老獨携山色歸。
擬泛銀濤浮浩渺，難尋玉貌問芳菲。
吳亡越伯渾休問，且買清樽送落暉。
遥山一望青如染，到得山邊却不青。
松徑有風常自掃，巖扉入夜不曾扃。
燒殘栢子重添火，沽得村醪旋倒瓶。
却羨山僧無一事，日長簾下自翻經。
連日新晴愜病懷，跧藏一室絕纖埃。
出來未得寒猶在，窮不奈何春又回。
酒盞慚疎朋舊少，紙簾不爲俗人開。
日長自有閒工課，汲水銅瓶浸古梅。
借得小樓聊寄蹟，夜深猶自未扃扉。
鼠摇暗壁驚人夢，螢度破窗粘客衣。
舊隠圖書從水汎，後園松菊與心違。
思量應被沙鷗笑，煙雨滿船胡不歸。
二十年前曾到此，重來又是晚春時。
蘆因水長全然短，山被雲遮分外奇。
漁艇添成古圖畫，鴈行點破碧瑠璃。
布衣憔悴江湖客，閑倚欄干自覓詩。
去年相遇釣魚磯，今歲飄飄又入扉。
渡月薄侵蟾兔冷，拂雲輕助燕鴻飛。
逗遛餘響驚殘夢，催促新寒上裌衣。
欲把絲桐傳此曲，破琴絃斷損金徽。
六幅蒲帆去似飛，浪翻新漲綠沿堤。
一川水墨王摩詰，十里鶑花杜牧之。
雲遶楚宮春雨後，煙籠秦樹晚晴時。
人生來往情何極，江北江南酒一巵。
閑來古寺欲忘歸，無奈征塵染素衣。
綠葉雲稠荒澗水，白雲青濕舊禪扉。
窗涵遠色明丹篆，鐘冒嵐煙入翠微。
盛世登封今已矣，斷碑無語對斜暉。
故人邀我共清樽，躡屐歸來已半醺。
無限雨聲供醉筆，一窗燈影共誰分。
銅瓶火煖鳴天籟，寶鼎香殘拂岫雲。
今夜夢魂清更甚，扁舟冷伴白鷗羣。
入却山來事事宜，眼邊何處不關詩。
風飄花片上書冊，水浸山峰入硯池。
酒欲飲時斟易盡，棋當勝處著嫌遲。
箇中自有無窮趣，莫遣兒曹取次知。
遣送書齋小浄瓶，麝煤藏久带芳馨。
難書八萬四千偈，只寫多心一卷經。
扁舟煙重冷漁蓑，兩岸人家浸小河。
芳草自生春自老，落花隨雨晚風多。
一炷清香一局棋，坐看山雨到來時。
晚晴獨步出門去，雲掛碧青松樹枝。
睡起西窗午正蹉，小春天氣尚融和。
顛狂絕笑簷前蝶，不道殘陽已不多。
萬里春光眼界明，半窗斜日醉魂醒。
有時夢入廬山去，瀑布聲中拄杖行。
絲絲楊柳拂輕烟，那惜床頭買酒錢。
此段風流如不賞，一般佳致又明年。
梅臉斕斑褪粉粧，桃心依約暈輕黄。
春風花草經行遍，次第安排到海棠。
寒梅一樹照清池，花底嫣香尚覓詩。
稚子不知吟思苦，却來池上數魚兒。
蘭芷流來水亦香，滿汀鷗鷺動斜陽。
聲欵乃，間鳴榔，儂家只住岸西旁。
翁嫗齊眉婦亦賢，小姑顔貌正笄年。
頭髮亂，髻鬟偏，愛把花枝立柂前。
湘妃淚染竹根斑，風雨連朝下釣難。
春浪急，石磯寒，買得茅柴味亦酸。
滿湖飛雪攪長空，急起呼兒上短篷。
蓑笠具，畫圖同，鐵笛聲長曲未終。
離騷讀罷怨聲聲，曾向江邊問屈平。
醒還醉，醉還醒，笑指滄浪可濯纓。
白髮髼鬆不記年，扁舟泊在荻花邊。
天上月，水中天，夜夜煙波得意眠。
只在青山可卜鄰，妻兒語笑意全真。
休識字，莫嫌貧，方是安閑第一人。
紫燕黄鸝興已闌，薰風庭院綠陰寒。
兒童競說新篁長，只隔前窗懶去看。
午風吹夢過橋西，夢裏詩成未有題。
睡起不知天早晚，柳風忽送子規啼。
過了荼䕷與素馨，一春風雨欠追尋。
却從立夏晴多日，策杖閑來看綠陰。
草綠花紅展綉衾，菜畦一色漾黄金。
行行山路情何限，春事三分一半深。
小院風來荷葉香，莓苔繞砌綠陰凉。
燕飛低拂琴絃響，驚破一窗幽夢長。
萬古玉潭水，君何獨擅名。
多應吟思苦，一似此泉清。
山澤供高隠，江湖已著聲。
小詩拈未出，更欲與君評。
荒村日已黄，小泊近橫塘。
昨夜一番雨，今宵滿意凉。
濕沙藏蚓唱，風柳卸螢光。
隔浦誰家住，吹來荷葉香。
古木夾幽徑，森嚴夏禹祠。
陰雲護陵寢，遺廟鎖蛟螭。
窆石今猶在，梅梁事亦奇。
道人情意厚，邀我讀殘碑。
重屋祗承敬勿休，前星主鬯貳凝旒。
度筵九尺陳黄目，助祭諸王未白頭。
精意已知通烈祖，儀文元不減圜丘。
兩階屢舞苗民格，何况金穰歲有秋。
東南王氣萃錢塘，襟帯江湖國勢强。
萬頃煙波流德澤，四時絃管樂豐穰。
帆歸別浦魚鹽聚，雨過平堤草木香。
欲賦上林才不逮，舉頭三祝壽無疆。
場屋辛勤債未償，又隨宦轍到河陽。
米無五斗腰徒折，醋有三升鼻慣嘗。
屢典朝衣賙過客，時沽坊酒滌愁腸。
此心對越知無愧，午夜爐香乞歲穰。
化瑟初更世道清，宗臣只合在朝廷。
謀猷况已彌台衮，姓字尤當列御屏。
不向紅雲鳴玉佩，却隨丹旐引芻靈。
象賢喜有金閨彥，全似先生舊典刑。
窗前銀燭焰將暗，樓上梅花引已殘。
忽聽雞鳴思起舞，百年王業尚偏安。
一杯春酒對湖山，遠勝夷猶綠水間。
覓句未工天欲暮，碧雲飛滿舍前灣。
五湖深處足逍遥，錯把扁舟繫柳條。
塵世不如煙水闊，笑騎黄鶴上層霄。
幽居無事屬山家，閉却柴門日未斜。
啼鳥一聲驚夢覺，小窗閑坐聽蜂衙。
羃羃黄雲麥壠秋，牧童橫笛倒騎牛。
百金買得葫蘆扇，持向田頭蔽日頭。
雨過天青似蔚藍，碧雲收入鳠魚潭。
蠶姑舉手交相慶，趁得新晴老却蠶。
早蠶上箔將成繭，晚界蠶方起大眠。
兩月辛勤敢胥怨，成絲成絹更成綿。
樹頭桑葉似穿錢，準擬今年賤似前。
誰信天公難預料，今年却貴似常年。
紡車纔了辦繅車，澗水當門足漚麻。
輸却官租償却債，今年猶剩百斤茶。
自從巡尉罷搜茶，便覺山中氣象嘉。
賣得錢來供飽飯，尚餘醉酒插山花。
漠漠輕煙護鵲巢，楊花無頼矗天高。
粼粼白水秧疇滿，省却年時灌溉勞。
樵得田頭二麥歸，做成餠餌飽妻兒。
農家喜有耘田本，接到秈禾稻熟時。
新竹成林猶带粉，早秧出水便成針。
日長門巷無人過，一覺齁齁夏木陰。
雨餘西子濕香腮，那得心情滯酒杯。
浪逐畫舡分社飯，也教人道賞春來。
漠漠輕雲冒兩山，樓臺依約有無間。
畫船未出波光定，一目新鴻度柳灣。
文如翻水艷天葩，始信才猷屬故家。
爲愛新吟貪咀嚼，霜髭撚斷日西斜。
多君時送早春葩，不減孤山處士家。
留取水窗和月看，夜深踈影正橫斜。
標格清奇壓衆葩，數枝頻到士元家。
情知老大花應笑，强飲從教醉眼斜。
屈曲溪橋路兩丫，淡煙如隔小櫺紗。
南枝已入詩人手，三弄從教咽暮笳。
遠望青山兩髻丫，水紋風細縐如紗。
不知遊冶誰家子，也捲黄蘆學塞笳。
花底莓苔蒲樹丫，翠翹玉珥碧襦紗。
靚粧雅器鳴琴友，不向朱門聽鼓笳。
一種薰籠出錦機，殷勤遣送到書幃。
自慚不是裁花手，沾得仇香香滿衣。
雙桂婆娑天上花，殷勤分送士元家。
捷鈐果副聯韉祝，謁謝當期穀旦差。
岸芷汀蘭曲曲春，綠蓑青箬老江濆。
倚船三弄東風惡，吹斷巫山片片雲。
歲朝伊軋上藍輿，酷似當年在帝都。
柔櫓數聲楊柳外，小舟逗曉過西湖。
頗得山居趣，悠然醉復醒。
閉門延爽氣，數竹寄閑情。
清磬敲殘月，寒潭浴曉星。
誰能牽世網，汩汩苦勞生。
步繞西湖路，荷盤送晚香。
歸舟初裊纜，斜月已侵廊。
水外鍾聲杳，風前曲韻長。
剨然思遠舉，逸興渺難量。
雁門翼處不身親，成事安知非楚人。
何事當年良史筆，嗇于一傳著功臣。
何事漢庭羞噲伍，竟于鐘室起疑猜。
腰間刀劍少年氣，尚出淮陰跨下來。
古今題品幾詞人，莫怨邊風兩鬢塵。
不是丹青曾汝誤，琵琶到老一宮嬪。
琵琶馬上去躊躇，不是丹青偶誤渠。
會得吳宮西子事，漢家此策未全疎。
築了連雲萬里城，春風弦管醉中聽。
凄凉六籍寒灰裏，宿得咸陽火一星。
不顧此身輕夜馳，晚年吟苦亦奚爲。
從來簪折瓶沈事，已在雙鬟暗合時。
薄倖拋人輕似梭，憶君還似恨君多。
此心至竟真相憶，到得恨時無奈何。
倒樽醉卧菊籬邊，此段風流亦偶然。
要識先生獨醒處，平生心事在寒泉。
溪落洲荒水半篙，枯楊兩岸冷蕭騷。
田家預辦來年事，加得陂頭一丈高。
屋外一蟬鳴樹陰，矮窗睡起靜沈沈。
破衣半解斜陽裏，捫得蝨時多快心。
一雪曉來旋放晴，瓦溝餘滴響中庭。
開窗已上三竿日，滿嶺松梢醉未醒。
民困饑寒爲盜賊，却從樂處弄干戈。
大都郡邑初輕視，不剪柔桑煩斧柯。
稻粱平地寇難防，到處搬爲塞上糧。
路險林深多脫穀，東風綠偃滿山秧。
桑柘原頭綠正肥，巢林春燕引雛飛。
前村不復炊煙起，長是清明寒食時。
山花依舊發新叢，溝澮池塘水自通。
前日人家無間斷，頹牆破竈草萊中。
風動綠林千里亂，星垂黑氣萬家災。
可憐墮在如今劫，人禍天刑先後來。
三三兩兩伏茅茨，有事難言只自知。
心破膽寒無處著，風枝露葉亦驚疑。
纔入林巒屏跡時，此身自幸少人知。
嬰孩底苦不解事，偏是怕時方始啼。
崎嶇石逕起江濱，寸步登天苦瘦身。
行到三叉開路口，更從隔嶺問樵人。
茅柴白白兩三盃，客裏情懷旋旋開。
正喜江頭風月好，却緣風月又愁來。
剪剪香雲翠影寒，更無紅粉舊時痕。
祇因曾悟桃花偈，閒却春風夢幾番。
望斷碧雲無白衣，一春長是獨醒時。
煩君卷舌東風裏，休勸饑人食肉糜。
兩岸人家峙兩樓，中間一水過行舟。
倚篷碎擘桃花片，亂擲江心試急流。
亂蟬鳴咽夕陽天，楊柳陰中幾客船。
岸下長江流浩浩，誰知岸上有乾田。
前時來客此山居，同醉梅邊酒幾壺。
不道後來成死別，影堂吟落一燈孤。
茅屋一區山四圍，門前蕷圃带茭池。
兒童似駭儒衣到，兩兩三三壁縫窺。
野人生長在高山，道路崎嶇輕往還。
長是五更炊未熟，已籠雞鴨送林間。
深村林麓冷颼颼，滿眼風光總是愁。
日月羨渠雙喜鵲，自跳自擲樹梢頭。
紙窗破碎網蜘蛛，古鐵香爐灰半無。
吟得詩成無筆在，閑尋枯炭壁間書。
蒙蒙野草自榮華，破屋夾茅人賣茶。
滿巷門基带磚石，有時認得故人家。
西湖幽處卧煙霞，湖裏荷花匝四涯。
何事先生得佳句，荷花却不似梅花。
衣縫密密今垂老，襁褓咿咿漸趁行。
君縱無情到閨閫，那應母子亦無情。
瘦竹挑雲過此村，十年前事總銷魂。
當時新廟曾題字，壁老泥枯半不存。
萬騎西行駐馬嵬，凌波曾此墮塵埃。
誰知一掬香羅小，踏轉開元宇宙來。
綫逕盤邅回，老壁出參錯。
洞深路欲無，且進還悸愕。
太虛墮滓液，有此奇偉作。
芮也勞斧斤，此語失之鑿。
鬭崖濕生雲，泉雜雲影落。
殿頭何時仙，怡然騎木鶴。
玄龍捲雨翻東溟，萬華變滅如輕塵。
雹拳破瓦萬甲疾，祇恐天地今無春。
東來一馬當軒下，雲葉眵剝天痕青。
雲開衡嶽韓子到，此事恍惚今難憑。
桃源有路不可入，桃花影絕那得尋。
喳喳鵲鳴拔鳥起，豈子偉語曰滄溟。
聯騎瘦蹇踏脆綠，見者謂我椒庭人。
瑶琴飛響暗雪瀑，傑句泣畫逃山精。
胸蟠玉虹世李白，筆舞鐵鎖今顔卿。
飛仙遺章出天韻，引觴清酌球琳鳴。
泉淙淙兮靈鼓，山崇崇兮太古。
神明有舍炳萬象，何處人間非紫府。
靈根曄曄貫元氣，瞬睫蓬萊無弱水。
雲褷褷，露泚泚。
米珠簸兮方秤，橘社同兮舟里。
散策深尋紫翠邊，雨餘林密意蒼然。
玄崖擁路奇千疊，邃洞扃抽自一天。
殿古尚存唐歲月，地靈疑带漢風烟。
斜陽欲趁歸樵路，倚杖更聽雲外泉。
行盡青山路，樓居傍石安。
環雲疑世隔，彎沼倒涵山。
瀑近晴如雨，巖深暑亦寒。
道人弄刀鑷，怪我鬢毛斑。
東湖湖面波渺瀰，東湖岸上春土肥。
先生鉏雲明月曉，種來蔬甲今成畦。
把茅蕭蕭環四壁，此身不願人間識。
乾坤清夷那復知，寸心杳渺黄塵隔。
故人子房今九雲，交情不斷江湖濱。
江西使漕却騶騎，故作敲門問字人。
黄金百鎰牋一幅，多謝春風到茅屋。
君爲使者吾邦民，見君容我更樵服。
故人與我情重哉，君且歸矣明當來。
明朝啟扉人不見，黄金不動書不開。
使者持書三太息，封書徑上黄扉側。
翩翩鶴馭雲冥冥，空向湖山訪行迹。
向來桐江嚴子陵，曾得故人雙眼青。
芒鞋却踏京華路，太史驚誇說客星。
先生得書掉頭去，并此湖光不回顧。
夢夫孀婦截髻鬟，亦有老大閨中女。
翻手作雲覆手雨，劉翁乃爾女如許。
飄飄上下隨春風，妾身肯似章臺絮。
門前江水深更深，沈沈此水明妾心。
後來志士爲感慨，過此往事成悲吟。
嗟嗟許蔡復許吳，女吳絕蔡成二夫。
此時哀淚苦幾諫，翁意或可還其初。
吳家箱幣羅堂前，女兮脈脈胡不言。
後來吳郎儻不死，清祠未必能江邊。
女今賢明照天宇，翁也反覆聞千古。
許吳之日回此天，女賢翁否俱無傳。
少盡其力老棄之，可憐骨立行步遲。
何心更惜乾障泥，病夫醉兀枯行枝。
主家芻豆豈不飽，吾寧忍死不願肥。
肥時無奈人爭騎，騎時鞭打無休時。
懶出前山去，得閑唯訪僧。
窗寒依瘦石，屋老絡枯藤。
赴飯聽堂鼓，看書傍佛燈。
西南有孤塔，扶杖亦時登。
少陵忘却渾閑事，更有離騷忘却梅。
鯨奔獸駭羅羣峰，晴嵐溼霧深幾重。
世言番君勇穿石，此事荒唐敢云實。
仙凡聚散那得知，祗今流水篆元之。
沖昇壇在肯回顧，木鶴癡情飛不去。
五詩遺筆寫元雲，殘碑記載心何勤。
誰通一罅山前路，車馬塵埃了朝暮。
劉郎想自天台來，步步錦繡連雲開。
千崖萬壑玲瓏竅，今日重逢應一笑。
蒼蒼石鼓青雲齊，名章合刻懸崖西。
可憐一覺邯鄲炊，胸中五色蟠晴霓。
此桃種在清虛處，不斷塵埃笑崔護。
人世從教隔古今，洞府何從認新故。
我髮白矣骨尚凡，悠悠空老茲山間。
酌泉祈仙會當見，曾有麻姑訪王遠。
苦無根蒂逐波流，風約才稀雨復稠。
舊說楊花能變此，是他種子亦輕浮。
揭紙糊窗莫放開，園丁新送木犀來。
繞屏著色無非畫，盡日烘香不用煤。
同氣相求唯徑菊，後生可畏獨江梅。
月中一本應靈異，待向仙娥覓種栽。
東籬千古屬重陽，此本偏宜夏日長。
會得淵明高卧意，故來同占北窗凉。
短研深煨倒插宜，明年便有綠垂垂。
只因造化大容易，不見歲寒冰雪時。
雪眼羞明夜轉飛，梅花未覺竹先知。
一爐柴火三杯酒，誰記山陰有戴逵。
韞質他山带玉揮，乾旋坤載妙玄機。
轉時隠隠海風起，落處紛紛春雪飛。
圓體外通常不礙，貞心中立動無違。
世間多少槐安夢，信手頻推爲解圍。
朋比趨炎態度輕，禦人口給屢憎人。
雖然暗裏能鑽刺，貪不知幾竟殺身。
五鼎生封事不難，此身當與道相關。
天高地下日易晚，古往今來人少閑。
靖節早辭彭澤縣，子陵終老富春山。
當時若爲虛名起，未必有名留世間。
採花莫掣葉，掣葉傷蓮根。
食子莫棄心，味苦生意存。
或居巖谷或居廛，未作天仙且地仙。
詩只半聯人寡和，畫纔數筆世爭傳。
彈琴無譜自成曲，賣藥資身不較錢。
或問先生今幾歲，笑言誰解記生年。
又是六年別，渾無一字書。
性寬難得老，交久只如初。
白髮添詩集，黄金散酒壚。
行程遍江海，何處是吾廬。
豈是林逋放鶴遲，習閑成懶靜相宜。
落花時節人中酒，夜雨軒窗客賭棋。
身外浮名何用覓，人間多事不須知。
屋邊梅樹梅邊石，歲歲春風日日詩。
芃芃秋草閉門深，世事年來口欲瘖。
文欠官銜誰著眼，命無時彩自勞心。
收書祇願兒能讀，得酒惟須客共斟。
幸有無絃琴掛壁，不容聲處是知音。
鷺引歸船犬吠籬，片時風景萬千詩。
向來柳下曾沽酒，不似如今看畫時。
匣中青鏡秋月明，妍嗤毫髮無遁形。
人心不同有如面，青銅照面不照心。
人心本靈本虛靜，誰實昏之私欲勝。
匣取青銅且勿開，自照心中大圓鏡。
一片寬閑地，半生江海情。
有梅添月色，無竹欠秋聲。
酒熱渾家醉，誠詩逐字評。
拙疎塵事少，貧賤也身輕。
店翁排日送春花，老去情懷感物華。
翁欲殷勤留客住，客因花惱轉思家。
綠楊有花飛作絮，黄蘆有花亦爲絮。
此絮天寒不可衣，但解隨風亂飛舞。
木綿蒙茸入機杼，妙勝春蠶繭中縷。
均爲世上一草木，有用無用廼如許。
木綿有用稱者稀，楊花蘆花千古傳聲詩。
彼烏鵲兮，無異衆禽之鳴。
吉凶在人兮，彼鳴何心。
吁嗟人兮，萬物之靈。
不能自信兮，占吉凶於二禽。
志非啄木在啄蟲，利觜似染蟲血紅。
木外無蟲蟲在中，外視一啄殊不空。
人嗟木皮遭囓毀，豈知蟲多木心死。
木心無蠹木乃榮，安得去國之蠹如此觜。
世求駿馬事驅馳，我買人間鈍馬騎。
不是愛他行路穩，好山多處要尋詩。
一片青山水四圍，家家有竹護柴扉。
養成猿鶴通人語，放去牛羊識路歸。
紫蕨甘肥輕鼎味，綠蓑安穩勝朝衣。
浮雲遮斷人間事，浪說桃源今世稀。
清溪遶山流，茅屋瞰溪住。
山田雖不多，荒年亦禾黍。
有園不栽花，但種桑與苧。
有兒只爲農，不士不商旅。
老翁雪滿頭，煮茗相勞撫。
問我從何來，今將去何所。
日月如飛梭，人生幾寒暑。
浮名底須求，求之亦何補。
我見貪名人，名成隔千古。
微利不足營，營之徒自苦。
我見嗜利人，甘作守錢虜。
青山塚纍纍，今古一抔土。
勉我勤歸韉，風雪歲云暮。
因作田家謠，備述老翁語。
一室冷如冰，梅花相對清。
殘年日易晚，夾雪雨難晴。
身計繭千緒，世紛棋一枰。
麴生差解事，談笑破愁城。
一盞清燈到夜深，掩書趺坐學禪心。
山猿白日無蹤跡，夜夜來啼松樹林。
梅傳春信伴持觥，壽數新年滿六庚。
長與白雲分屋住，閒騎黄犢趁山行。
不因問藥深深隠，除却能詩事事生。
看到阿咸俱白髮，百年門戶共支撐。
團團隄路行無極，一株一步楊柳碧。
佳人反覆看荷花，自恨鬢邊簪不得。
靖節高風去千載，至今遺響在平塘。
洗耳洗心甘綠野，濯纓濯足付滄浪。
松間月色詩千首，竹裏棋聲酒幾觴。
正受全歸無一欠，未爲公憾爲時傷。
金陵往事已成虛，江水清清只見魚。
遺廟空存元帝像，故家多有二王書。
秋風出塞調生馬，夜月吟淮跨蹇馿。
借問新亭諸老淚，而今煙景復何如。
轆轤夢斷金梧井，夜月沉沉風露冷。
起向庭中獨自行，伴人惟有梅花影。
海瀕老同年，五載依宇下。
春風舞簑笠，愛日曝田舍。
喜無撞搪吏，追逐款段馬。
劇談許絛褐，得趁公餘暇。
達官來三逕，小隊隣翁詫。
明公傑俊人，麟族稱大雅。
典刑樣諸老，胸次郁醖藉。
西派溯其源，境物入陶寫。
才高事無難，隻手擘太華。
乘軺始踰嶺，風采賢使者。
堂堂開大閫，部屬肅鞾帕。
臺端有老蜮，闖影含沙射。
孤忠冕旒知，還許河內借。
鈴齋安獨處，冷淡閑僧夏。
例錢推不受，金貝視土苴。
首祠酌泉翁，坐使饕俗化。
葭萌細摩拊，生意被原野。
循良渤海遂，平理潁川霸。
威風戢偷竊，德意銷詭詐。
能令颶母伏，默禱雨師灑。
開倉散窮閭，儉歲低粒價。
貢場宏敞拓，芘士千間厦。
歷觀古賢牧，美政公其亞。
讒夫真枉了，有識共唾駡。
君子竟何傷，徽譽愈膾炙。
詔還九棘班，明發不俟駕。
傾城送津亭，牽纜不忍捨。
老夫前致辭，再拜進離斝。
立朝要敢言，切勿效喑啞。
此行衆所望，磐石鞏宗社。
京都士如雲，一見知好修。
未嘗廣文飯，已替肉食謀。
炎門恥曳裾，漫郎肯從游。
驚座吐倔奇，倚麈覺我羞。
窮邊人憚之，長笑驅行舟。
遠烽亂夕烟，戎馬驕高秋。
清野空子衿，叢棘荒半流。
此去欲何之，幕府應拔尤。
吾道豈空談，取勝在一籌。
獻馘早歸來，平步班瀛洲。
桑下戒三宿，我此尚留戀。
曹溪悟一宿，我復無知見。
鎮公房遜客，所須如執券。
園丁曉供茹，行者時灌硯。
飯奴更蒭馬，紙帳費香篆。
主人真好事，應答色無倦。
欲歸興未闌，欲住面有靦。
飛錫肯三逕，亦有伊蒲饌。
雙虬挾泓玉，奧入百轉灣。
向無長公詩，草木今何顔。
此山二百年，偃蹇客往還。
長風駕余舟，老人急開關。
逢迎欠高僧，喜有識面山。
平生癖幽壑，便合茅三間。
君命何敢留，歸棹隨賜還。
慚愧和光翁，笑指青童鬟。
去冬初去國，逆旅等順境。
禍機衆危之，沙蜮伺人影。
拂衣肯同歸，荒驛燈夜永。
幸脫妖蟇口，黑月重磨鏡。
勤君再行役，我愧心耿耿。
陛下皇明穹，賢聚纖邪屏。
石渠盛此士，豈復松廳冷。
胸中貯奇策，可以靖邊警。
平生羞轅駒，看取囊露穎。
堂堂曲江翁，芳躅在梅嶺。
南士如君幾，妙處方寸境。
撐腸五千卷，落筆擅三影。
喜談狂朱雲，恥作諛谷永。
憂時點髭雪，未肯疎鑷鏡。
摩挲匣中龍，起視斗牛耿。
每同畫灰語，寒夜僮僕屏。
吾儕期歲晏，世俗任炎冷。
江亭揮別酒，謔笑鬭機警。
景文兄弟情，畝異禾同穎。
日邊多便驛，頻書來越嶺。
座上多俊人，奇掘角拔犀。
追風飆館游，鼉鳴玉龍嘶。
夕陽催歸鞭，更酌樽重携。
懷開鉤鉤簾，語合印印泥。
似與花神期，拈出糕字題。
壯哉千尺臺，虎踞譙之西。
枰中十萬家，一目城市低。
乘風巾可橋，取月箸可梯。
豪氣壓崆峒，雙月照虹溪。
響山慨懷古，妙句吾家雞。
邦人趁遨頭，壺榼山之蹊。
最喜秋事成，千畝黄雲齊。
九秋天地香，贛産饒木犀。
登高詣其巔，風健戲馬嘶。
偷得一日閑，古錦奚奴携。
秋陽閣霏雨，飛蓋換障泥。
舉揚馬祖禪，拂摩老坡題。
菊萸勸人飲，猛吞玉東西。
凭闌視九州，莽蒼烟水低。
如何昌黎翁，華嶺須縛梯。
野性淡無嗜，所樂惟山溪。
每羞名利區，得失爭蟲雞。
意行契真趣，荒苔踏成蹊。
嘉辰且盡歡，聚散或不齊。
人生天地間，本是同胞出。
貴賤與賢愚，分殊而理一。
上帝立君師，朝廷設官職。
凡百有司存，各欲盡其責。
一或無人心，何以順天則。
廣南十四州，官吏幾滿百。
公道孰扶持，田野多菜色。
大桀作威福，小桀肆蝥賊。
周興而爪牙，郄超而賓客。
君祿君忍欺，天民天弗恤。
貪饕事篚苞，殘忍尚徽纆。
可憐田舍翁，駢首膏斧鑕。
可憐富家兒，鞭背遭黥墨。
怒氣劇炎火，讒言易轉石。
恩門甘仰面，墦間爭屈膝。
喑啞一世人，天高雲霧黑。
豈無賢大夫，留此一綫脈。
堂堂西蜀翁，憤氣填胸臆。
尚友周濂溪，拙矣謀身策。
念我同胞人，罹此操戈厄。
苦語爲平反，片言天可質。
細閲拙錄篇，事事皆陰隲。
孟子謂非人，由其無隠惻。
此翁仁者勇，姦諛誅以筆。
天道本昭昭，彼巧竟何益。
吾皇本好生，桁楊西列棘。
安得百于公，落落參邦國。
商金久得柄，老火未退舍。
甑中著寰宇，赫酷甚於夏。
池湯頗殃魚，田龜應害稼。
桃笙亦漿汗，水國無凉榭。
扇揮腕欲脫，忍渴畏杯斝。
樹間寂秋聲，矩令何時下。
四序本循環，寒暑相代謝。
炎炎推不去，誰與詰造化。
人思濯清泠，風露願一借。
再拜祈蓐收，西陸早命駕。
鐘撼雞鳴萬家起，月下紛紛白袍子。
提壺挈榼春遊閙，擎箱擐篋誰家徙。
通衢隘塞行人絕，露坐欠伸奴跛倚。
遠聞雷譟轟應答，近亦洶洶殊聒耳。
軋然棘戶破曉色，陣脚忽移去如蟻。
壯夫先入護几案，儒雅雍容行且止。
垂髫趁鬨未知苦，戴白相持歎衰矣。
自從明詔到郡國，士出深山集城市。
但能操筆不曳白，秋榜人人都準擬。
分明結社戰所兵，投合主司誰得髓。
昨科試人今或亡，三年場屋能消幾。
功名信分置勿言，身健頻來已堪喜。
槐黄早脫吾僥倖，因送兒曹得觀視。
傍人休笑李秀才，三十年前亦如此。
涵育累朝士興起，薄海絃歌爭教子。
籯金世守韋一經，俎豆少成孟三徙。
盡從科舉梯進取，鶴髮望深門日倚。
藝先德後已非古，心術乖違徒口耳。
天門髣髴馮爲馬，陰德却關橋度蟻。
時來乳臭亦觀光，潦倒英雄頻坎止。
棘闈投卷姑應之，桂籍題名先定矣。
可憐數千困眊氉，僅二十人誇利市。
近歲詞場尚剽拾，文體腐陳難古擬。
倩人者幸耘人貪，氣習陋汙淪骨髓。
主司頭腦易冬烘，日色不迷世能幾。
所憂程文悞後學，豈但升沉繫悲喜。
他人愛子亦如我，何敢庸心秦越視。
願言通榜皆實才，如己得之無彼此。
昔人入山訪隠君，每恨見山不見人。
子持畫圖走踆踆，人雖可即山非真。
自言谷中萬修筠，泉鳴琮琤石嶙峋。
誰甘混跡麋鹿群，雅意遠遊闊見聞。
飛筇遂過南海瀕，翻海一洗征衣塵。
東望絕域天無垠，藥洲風月蒲澗雲。
間出奇語頗自珍，奚囊十襲而三熏。
槿花猩血荔錦紋，何如故圃桃李春。
江湖社友杯十分，何如族聚情話親。
行路之難多酸辛，還家火急埋車輪。
拂拭磯苔開徑榛，畹蘭籬菊庭古椿。
贈篇滿篋不療貧，幾人煉藥能輕身。
本分荷鋤驅犢西疇耘，武夷山下擊壤爲堯民。
山頭釣引千鈞魚，鐵橋曾逢稚川奴。
風波平地誤點額，戲取墨汁翻糢糊。
縱觀濠上契妙趣，浩浩胸次涵江湖。
墨雲忽從硯池起，撥剌跳出形模殊。
大魚騰驤撼風雨，小魚瑣碎游荇蒲。
技如元放幾許奇，金盤一箇松江鱸。
試張亭前漲波影，舂鋤飛下傍睢盱。
世間畫史少活筆，描寫終類鮒肆枯。
文溪一灣浮釣徒，欠得龍眠爲嚴瀨羊裘圖。
山中招提鼎足踞，路如丁字分頭入。
遠看港汊紛長繩，俯見阜丘纔小笠。
班荆坐僕縱之息，爭解綠荷撮紅粒。
羣然飲澗忽喧噪，石兀深叢疑虎立。
我起胡床劃孤嘯，前峰響答松風急。
舉頭雲端尚天半，搘竹扳蘿進千級。
似屈纔伸蛇解蟄，似斷還連龍蛻骨。
天河失却古槎橜，落在人間撐突兀。
若非胸中磊塊灑澆出，老死畫工無此筆。
葉葉枝枝各標致，密密疎疎總風味。
筆爲化工壁爲地，頃刻種成此君子。
雖然月影水影寫真似，安得千年尚生意。
主僧走城磨馿兒，廊僧閉門縮頭龜。
長髮行者披鶉衣，瀹我苦茗行相隨。
禪床破簟客自展，急呼蒼頭揮大扇。
卧到夕陽暑力軟，歸趁潮平柁流轉。
征衣點落紅，君去與春同。
貧到歸時見，吟多醉後工。
不應冠尚鶡，自許氣如虹。
急著看山眼，飛帆吸快風。
別我谷之盤，今誰似二難。
西江詩種好，南斗劍光寒。
千里依蓮重，三年食蘗安。
頭班人品稱，春意暖征鞍。
閑乘石罅船，又到浙江邊。
回向初心地，皈依古洞天。
成丹呼鶴舞，噴酒起龍眠。
雨意偏留客，杯茶定宿緣。
恨未澄清盡，孤蹤己不安。
繆悠臣罪大，感激上恩寬。
鄉國三千里，人心百八盤。
夢歸今始驗，爲我謝言官。
吏擎雙印出，便覺此身輕。
物我忘恩怨，漁樵寄姓名。
笛聲黄犢背，詩興白鷗盟。
故舊休相訝，無書到帝城。
終朝咬菜根，那得許精神。
自笑形爲贅，從渠畫不真。
閑雲留片影，活佛化千身。
大夢何時覺，癡人問木人。
江湖三十載，敗笠破袈裟。
老面阿羅漢，全身小釋迦。
定無牛犯稼，不見鳥銜花。
一笑西湖上，相逢且喫茶。
樹合疑山盡，攀緣有路通。
遠鴉追夕照，低雁壓西風。
瀑勢雷虛壑，松聲浪半空。
凭欄僧指似，漲霧是城中。
家學存齋授，淵源自晦菴。
魁文行海內，師道重天南。
銜未冰條一，州纔刀夢三。
芳名却千載，俎豆拜祠龕。
義重人誰及，高風有古人。
己田分友子，黎事保羈臣。
抱負耕莘志，依稀陋巷仁。
丹青遺像在，難寫道心真。
丈席即之溫，終身佩一言。
棟樑失安定，山斗慘韓門。
慟矣心喪重，凄然手澤存。
江聲助悲些，莫返大夫魂。
羅浮禽五色，創見此山椒。
錦羽嬉同墜，鐵冠遷最喬。
疑隨仙馭過，喜趁白雲招。
貴客非關我，勞渠千里遥。
南國去天遠，行程勿滯留。
試期催負笈，戰决勝焚舟。
澹墨題金榜，英聲起璧流。
旦評期望久，著力在毫頭。
謙爲賢業址，取履卜封留。
筆下千鈞弩，胸中萬斛舟。
椿庭聞誨語，米廩友名流。
連捷歸藍綬，鄰翁好話頭。
不見纔三日，喧傳已坐亡。
平生功行到，垂絕偈言香。
緣分無高剎，禪名却四方。
開包殘藁在，切勿放毫光。
背城贏一戰，璧水是儒林。
詞賦八叉手，功名寸鐵心。
程兼馳數驛，學苦惜分陰。
清獻起庚戌，長風送捷音。
負郭平田闊，秋深穫課勤。
短鎌行缺月，多稼剪黄雲。
舊臘占三白，今年稔十分。
太平村舍裏，墮穗飽雞群。
塵中事日生，撥剔且山行。
襆被欣然出，登車趣便清。
奴收携蠟屐，客請带棋枰。
纔過城闉外，耳根無市聲。
寺巧蟠山背，池圓印寺前。
連筒泉落罋，如鏡地無磚。
茗苦苛留客，僧淳懶說禪。
使君期不至，一宿笑無緣。
近道其樵者，勞哉食束薪。
運斤碎盤錯，荷擔下嶙峋。
恐是仙王質，何須貴買臣。
路傍迎一笑，笑我絆簪紳。
絕頂鬰其前，寒崖噴玉泉。
亭成山補闕，境勝我攙先。
樹杪江天接，榕根石磴懸。
賞心遂連日，合爲智仙傳。
諭賊散私財，冥頑不可囘。
憤然瞋目駡，吾已戴頭來。
一死當凶刃，千家免劫灰。
遺孤元未有，行路爲悲哀。
百里稱廉吏，誰歟起釁端。
州符需賦急，軍餉及期難。
節義扶澆俗，朝廷贈大官。
邑人崇廟像，猶似髮衝冠。
裹糧數千里，賈勇萬人場。
庾嶺琴書去，橋門姓字香。
有司應眼具，喜氣已眉黄。
踐履宜天相，時文况所長。
碧眸泓鐵面，跣足衲懸鶉。
數日蒲團定，一如泥塑人。
施錢隨散擲，忍辱已忘嗔。
丁字何曾識，拈提話轉新。
別我笑吟吟，羅浮願力深。
空拳餬衆口，平地起叢林。
山迥孤雲沒，溪寒片月沉。
人今奇坐蛻，在日孰知音。
座滿挺時髦，經明亦富豪。
幾年勤用志，三日健揮毫。
笑取刀牛角，相逢酒蟹螯。
有名還有分，秋鶚碧雲高。
大士真慈念群生，有如慈母憶其子。
盡塵毛剎世界海，一一具此一念中。
惟此一念不退轉，如子得母亦復然。
眼聲耳色互三昧，情與無情同證入。
有能不作實證想，當知此相亦非實。
忽若子母不相知，大士實相常現前。
色何從眼，聲不到耳。
耳色眼聲，血滴滴地。
出乎爾，反乎爾，全身不在圈裏。
十方國土中，應身何彼此。
春在花，月在水。
要令當處不留情，好看翻身獅子子。
明月下，磐石上。
以心中眼，觀身外相。
六根互用示慈門，無風平地生波浪。
月印長江，風號萬籟。
隨流入流，無在不在。
百千三昧一毫頭，貴價精神賤價賣。
風吹兩鬢蕭蕭起，全身已是拖泥水。
何人領取鉤頭意，明明不在魚籃裏。
牙關咬定，行又行不上。
布袋緊靠，放又放不下。
知他裏許，有甚兜率內院底。
十字街頭，遼天索價。
睡時遞相枕藉，醒後互相熱謾。
笑中有刃，用處多姦。
看來人斑，寧可虎斑。
橫兩腕中杵，現堆雲裏身。
權中示權處，依舊是天人。
趁得江頭航折葦，聽教後面風波起。
不負梁王所問來，只有此心如此水。
對梁王突出全機，賺神光錯禮三拜。
熊耳月照嵩山雲，填溝塞壑無人會。
天寒京洛雪依然，三拜當時有底傳。
皇道無私太平日，行人猶說普通年。
江上青山未老，钁頭邊事猶在。
若能慎初護末，未到兩重納敗。
柴已落在誰家，此行不空來去。
手中擔子相隨，心知應無所在。
野水小橋外，諸峰凜寒色。
被馿子一交，至今翻不得。
人牛兩相忘，又向橋邊去。
眼明雙鷺鷀，無非是熟處。
目前機，背後底。
爲復神通，爲復游戲。
直令換盡人眼睛，亦與懸羊賣狗而併案耳。
酒臺盤上，和聲突出。
釣螺江畔，撈摝得底。
是則是以鰕爲目，不妨用活底祖師意。
寒涕無暇收，高風自然足。
客來知不知，吾芋恰新熟。
一橈復一橈，打著打不著。
至今華亭上，猶更風波惡。
摘不斷，穿不透。
寬作程，急著手。
要從破後覓渾崙，當陽拈出誰知有。
本無文，未曾說。
一字字，生鐵橛。
欲了了時是了時，何須特地尋明月。
相看已瞭然，安用頻頻舉。
長笛不禁聞，又隨烟棹去。
一見能全機，隠身定無路。
遇猶不遇時，病在回頭處。
腥風怒濤中，信手拏得起。
觸撥老慈明，攛出拄杖子。
手把長長竹摝籬，與爺同樂又同悲。
輕如毫末重山嶽，十字街頭賣與誰。
聞薰風南來時，和贓捉獲。
向樹倒藤枯處，覆水難收。
勘破元禪，楪子飣底青蝦蟆。
脫得圓悟，胸次用底活馬騮。
橫三尺竹篦，氣索列祖。
翻四河雄辯，貫通九流。
薄四海內外，罔不中傷。
曠百世上下，其誰與儔。
區區作是說者，如一塵之微，又何能重輕乎山丘。
見之目明，氣和如春，猶據妙峰頂時平等示人。
望之心折，面冷如鐵，猶坐蓮峰堂時大默而說。
奔走龍象，鞭斥風霆。
不約而繩，不令而行。
宜其談笑興起東菴正脈，廓清末流之轍。
至於靈機絕唱，不墮常調，莫妙乎庚峰定穴者也。
握拳透爪，有臨濟體裁。
輪珠示人，類大顛風格。
不欲露全身，慣無贓考賊。
十地吞聲，二乘動色。
聚一世精神，而用東山暗號。
鼓大地波瀾，而疏東澗正脈。
宜乎百川倒流，天下暴白。
如是模寫，滄溟一滴。
傳金襴，倒剎竿，須是迦葉師兄始得。
獲旋陀羅尼，機輪轉處風雷疾。
入薩婆若海，舌頭不動雲濤翻。
肆虛空講，盡實頭禪。
以栗棘蓬，裹金剛圈。
陶冶有學之學，而披剝萬象。
發揮不傳之傳，而朝宗百川。
是爲北峰真子，無愧竹菴嫡孫。
後二千年，是真精進。
所謂靈山未散之旨，至今一會儼然。
不稟釋迦文，踏翻華藏界。
由天台南覺城東，提蘇州有常州有。
立委羽重關，劄洪塘硬寨。
如是三十年，起妙喜正派。
若言老子見青山，行人更在青山外。
平生幾緉屐，自覺山招我。
不知身入畫，只貪山色好。
和露鋤豆苗，不覺日又夜。
飄然從何來，定在南山下。
全肩擔荷時，落日重回首。
世無相逢人，先生不在酒。
人知琴無絃，無琴無人知。
獨立天地間，知音復是誰。
先我後人，爲誰辛苦。
三百六十骨節，透頂透底全露。
窮鬼子，妨不下擔將去。
家在閬城南，閲浮生知其如寄。
脚踏長安市，了萬緣齊之一默。
雅重甘贄風流，孤峻龐老標格。
甘終身於澹泊，見古道之顔色。
故其寓意於物，而不留意於物。
胸中瞭然，一點謾渠不得。
無獅子教兒之訣，無老貓上樹之機。
世無所容其拙，人或見謂之慈。
知之已熟，畫出何爲。
後三十年颺在𡏖𡒁堆頭，便令無光怪發現，未免起傍觀按劍之疑。
本分曾無買賣，動輒於人招怪。
豈知父子之間，描畫虛空著彩。
端常與麽無端，直是克由叵耐。
鐵牛去住之機，獅子反擲之訣。
毫芒略露，崖崩石裂。
無些子柔和，唯一味生滅。
電光石火瞥轉玄關，千聖頂頭恣興妖孽。
冷泉亭放閘，換盡時人眼睛。
見山堂看雲，甚處討他巴鼻。
認得完全，是則未是。
手中黑竹篦，不能打得儞。
胡亂三十年，全無巴鼻。
叨居六七剎，無補宗教。
翻著梵志襪，疑之者多。
倒用司農印，識之者少。
出嶺既不能跂步玄沙，入嶺又何敢追蹤雪老。
上人擔頭不堪泊蠅，也能带得。
老僧去那逢人展，似即不無。
若謂起楊岐正宗，疏東澗正派，且莫謗渠好。
北山雲擁千巖秀，西子湖平萬壑流。
水石光中閑送目，無邊剎海一毫收。
眼看東南，意在西北。
毗盧印倒用，輥動古井蓬塵。
興化棒不施，撒下青天雨雹。
騰身一擲，而抹過萬仞龍門。
掉臂徑去，而何有連雲棧閣。
祖師心印誰是親傳，麟兮龍兮崢嶸頭角。
整頓蓑衣禦苦寒，自家水牯自家看。
白漫漫處無香草，笛弄梅花過別山。
惡鉗鎚下現針鋒，正眼開時一線通。
百匝千重俱劄透，始知箇是夜深工。
亭前不改晉山河，亭下春風屈曲過。
我自不知賢者事，細挼花片付流波。
重重疊疊有來由，熱汗通身未肯休。
直得變生爲熟去，方知胡餠是饅頭。
脫體分明類異常，自然函蓋却相當。
衲僧骨董多狼藉，收拾都歸一處藏。
彎彎曲曲箇形骸，曾向紅爐煅煉來。
觸著上頭關棙子，千門萬戶一時開。
椽燭爐香夏九旬，二千年事向誰論。
人家十萬春風裡，盡是靈山會上人。
玉磬輕敲紫篆清，金蓮花綻燭熒熒。
從教一百二十日，散作滿天星斗明。
高絕寒齋雖未到，但觀名扁定非虛。
連床夜語爐無火，四壁秋聲案有書。
要與西塘同苦淡，更容東野伴蕭疎。
區區粗得歸閑趣，每見高風愧不如。
堂成土木極精華，壯觀先生處士家。
只恐三賢還一笑，不留隙地種梅花。
過了元宵景自佳，東風輕拂酒旗斜。
江城可是春先到，已有盈街賣杏花。
累詔登華省，當時已避蹤。
身閑名轉重，道大世難容。
南國因鋤薤，東山得倚筇。
何當投劾去，短褐許相從。
喧喧文價握靈蛇，凜凜詞鋒挺鏌鋣。
出遇萬年天子聖，生從七葉侍中家。
君臣相悅同魚藻，兄弟連榮比棣華。
歲歲重三前六日，壽觴何惜泛流霞。
元氣鍾爲一代英，天休節後是公生。
撐腸何止五千卷，滿腹猶藏十萬兵。
懶向仕途爲佞熊，肯將祠秩倦閑情。
芹溪不是橫舟處，四海風波正要平。
新春三九左弧垂，惟有東皇造化知。
不爲等閑花柳計，獨應長養棟梁姿。
擎天一柱寧論價，伴月孤根永不移。
自昔中書貴多考，願公難老過□期。
一朵俄生几案光，尚如逸士氣昂藏。
秋風試與平章看，何似當時林下香。
片雲不隔梅花月。
瀟湘江頭三月春，柳條弄日摇黄金。
鷓鴣一聲在何許，黄陵廟前烟靄深。
丹青欲畫無好手，穩提玉勒况今久。
馬蹄不爲行客留，心掛長林屢回首。
信手拈來語不驚，縱橫漫與筆端呈。
獨崇爾雅追先輩，肯競鉛華逐後生。
至寶何曾營琢削，神工自是謝鋤耕。
一篇三復還堪味，不覺今人解性靈。
春愁自是無重數，又被東風揭繡簾。
蝸名蠅利處樊籠，世事其如轉眼空。
惟有高人林下隠，只求明月與清風。
朝同猿鳥吟，暮與麋鹿游。
吾生有良願，捨此當安求。
漢武昇遐幾度春，金莖事迹總無聞。
懸崖更不承朝露，空印纖纖十指紋。
自一而三散萬殊，學惟定力是功夫。
十分謹處持槃水，萬理紬來似轆轤。
癡叔床空唯易在，濂溪閣冷有圖無。
希天窮到淵淵地，子肯閑來擁地爐。
越舄長吟有所思，生空照社老空癡。
一千餘尺拔文筆，三十六灣深墨池。
人物要當天地意，溪山不欠晉唐詩。
淵明子美成何事，牢落生涯寄酒巵。
人生能看幾番燈，强倚燈花聽竹聲。
玉管吹殘梅外雪，星毬撰出雨邊晴。
人行香霧不知夜，兒傲饑雷看到明。
夢破春風感留滯，老書移就短長檠。
日月孔兼孟，塵埃申與韓。
合於三尺法，行矣一分寬。
火傘不遮熱，冰壺獨枕寒。
平反了無幾，足跡略高安。
苔老壇荒掃不開，漢皇多慾豈仙才。
乘龍人去真圖失，萬里空勞一使來。
儘夸六椀便仙靈，得似仙山石乳清。
此水此茶須是竈，無人肯說與端明。
看了圖經看舊碑，怪奇多是說秦時。
當時人會秦王意，可是建山稱武夷。
長憶唐從天寶初，開元氣象了無餘。
宮中已製霓裳曲，刻石山靈失笑渠。
大隠屏前風月閑，何人手種萬琅玕。
深深五曲東流水，合作千年洙泗看。
神仙無垢骨猶香，底用山間開浴堂。
我欲從之三洗髓，騎鯨散髮水雲鄉。
白石青霞爲歲計，佳殽旨酒出仙壺。
侵天有廩無支遣，歲惡還能賑貸無。
列仙壇上碧鷄鳴，布襪青鞵取次行。
上界煙霞疑可到，東方草木漸知名。
一泓滄海杯浮景，萬點青山棋落枰。
脚底雲飛寒带雨，此身知是在蓬瀛。
此船何事架巖隈，不遂浮槎八月來。
莫是飛仙無所用，乘風有路到蓬萊。
山中別是一桃源，綵屋虹橋影不存。
山下人癡猶自說，排簷元是武夷孫。
求仙曾誤幾英雄，祇爲沉迷利欲中。
安得樓頭一聲鼓，頓教凡世醒盲聾。
春雲薄，淡將落。
我心良與然，浩蕩杳無著。
黄鳥枝頭語太工，可能喚起東坡翁。
眼前妙景供妙咏，鈞天吹下乘長風。
醉而復醒醒復醉，香山居士今安在。
濡首狂歌無限情，一齊付與雲山外。
萬籟無聲意轉豪，一揮出守敢云勞。
臣心耿耿依三殿，予髮垂垂有二毛。
月黑星光懸帳幙，夜深霜氣滿弓刀。
披衣秉燭終宵坐，待旦乘時演豹韜。
萬井蒼涼欲曙天，禁鐘聲斷佩聲聯。
雲浮玉輦霞裾降，風動金蓮寶炬然。
四國龍飛清穆世，羣工虎拜太平年。
吾王不倦宵衣念，國祚遥知永永傳。
百年王事謾勞形，客裏逢時跡類萍。
無酒可添元亮興，任人浪笑阮宣醒。
荆湖城壁連鉦鼓，河朔黎元陷虜庭。
久擁旌旄愧無補，敢將衰朽歎飄零。
江城一眺思悠悠，平楚蒼然野水流。
衰草寒烟梅老墓，敗垣斜日謝公樓。
江山有恨英雄老，天地無私草木秋。
萬古興亡俱是夢，丈夫何者爲身謀。
碧嶂千層鎮一州，十年前記作斯遊。
因看紅杏行停轡，爲濯清泉坐解裘。
怪石巉巖蹲虎豹，老松偃蹇卧龍虬。
轉看轉有無窮景，杖履何妨絕頂頭。
風流千載憶玄暉，此日登臨不覺疲。
看取眼前都是句，如何身後不留詩。
須知小隠徜徉日，正是高吟寥泬時。
可惜出山終不免，空留翠岫與清漪。
十一年如一欠伸，今朝又得快登臨。
半城楊柳春風滿，四野桑麻雨露深。
檻外翠峰重入眼，樽前白髮遂驚心。
感今懷昔憑欄處，不覺崦嵫日已沈。
每來登眺便眉伸，高處蒼穹儼若臨。
投老光陰隨日晚，思歸情緒與秋深。
鷺飛沙際迷人目，雁滿江頭動客心。
北望淮淝何處是，晚來烟霧正沈沈。
疇昔花前屢舉觴，重來鬢髮已蒼蒼。
未容籬菊成歸隠，且向官梅作醉鄉。
每約松篁堅歲晚，肯隨桃李競春芳。
東風二月無人惜，片片霏霏雪自香。
正到春歸惱客腸，荼䕷架上發孤芳。
劉伶嗜酒名爲酒，薛女餐香肌亦香。
人已今朝衰鬢髮，花猶昔日淡梳妝。
十年陳迹渾如夢，徙倚闌干到夕陽。
東皇爲代是南薰，醖釀成花迥出塵。
盡洗嬌紅春態度，獨呈雅素雪精神。
牽衣弱蔓如留客，入枕清香更惱人。
月下星前曾醉插，肯容煩暑到冠巾。
園丁編竹亦勤哉，老蔓纖條費剪裁。
杳杳翠雲深作洞，霏霏香雪簇成堆。
玉虬飛下盤千尺，金爵携將飲百杯。
說與此花狼籍後，園林杖履亦稀來。
老守重來何所爲，築成臺榭鑿成池。
綠深夜雨龜魚遠，紅壓春風鶑燕遲。
民樂軒墀偏少訟，官閒園圃自多詩。
鳳團啜罷投衾枕，夢覺花間日影移。
戀宿懷安物我齊，况兼兩世四持麾。
可憐園內樂成日，却被官中捉去時。
李郭詩篇懷舊迹，歐梅歌舞悵新知。
多應日後清宵夢，頻到姑溪溪水湄。
龍德剛中道學優，洛中夫子爾同流。
暫辭天府安邊閫，又屬軺車返帝州。
萬里長城唐李勣，百年勳業漢留侯。
明朝回首秋江上，泰華巖巖天際頭。
坐來雜霰灑隆冬，痛飲那禁觱發風。
却憶西樞承旨日，冒寒猶立大明宮。
地白天寒凍裂裘，何人乘艇下中流。
披圖孟浪不相識，疑是當年王子猷。
暫因休暇得遨游，感慨樽前歲月流。
長向此時憂徼塞，不知何日樂林丘。
鳳凰寂寂空留寺，鴻雁嗷嗷尚滿洲。
疇昔謫仙愁絕處，我來登眺更多愁。
六朝舊跡作新游，王謝千年風尚流。
但使時能開晉宋，只緣道不本軻丘。
昏昏赤縣神州地，渺渺白蘋紅蓼洲。
誰道天分南北限，人分南北至今愁。
細靄輕烟弄晚晴，聊驅小隊出城闉。
□將泉石膏肓療，爲識廬山面目真。
古殿松篁無盛夏，齋厨筍蕨有餘春。
道旁處處聞流水，一部笙篁更可人。
鈴齋日日簿書塵，不覺光陰暗裏侵。
忽見前山有花發，始知今歲已春深。
邊風尚有寒吹面，臘雪全無早繫心。
憂國憂民平日事，新來贏得白盈簪。
一带天分南北限，兩眉烟鎖古今愁。
却思太白驚人句，影入平羌江水流。
江南麥似草離離，胡馬貪青隔岸嘶。
驚得村翁多計較，旋樵桑葦縛疏籬。
村翁看了上元歸，正是西樓月落時。
誇道官衙好燈火，不知渾爾點膏脂。
維攀白玉龍，曾上黄金臺。
指揮十二州，意氣何快哉。
江上只如舊，四面畫圖開。
慨懷出奇略，何地不生才。
神遊八極表，乃是逍遥意。
因之以名命，何取漆園吏。
扁榜誰其書，太師龍蛇字。
彈壓南容筦，江山倍增氣。
心畫如見人，像想用餘地。
我來登斯樓，凜凜敬節義。
原隰驅驅過一冬，好山何處不相逢。
層巒疊嶂分高下，翠靄晴嵐暈淡濃。
小至停車休作暇，遷來携酒款從容。
千崖競秀吾鄉遠，只在南容獨秀峰。
不辭暑汗透冠裳，亟拜靈祠爲亢陽。
與佛有緣憑佛力，于心無愧爇心香。
崇朝霶霈施霖雨，千里歡欣飽稻粱。
老吏兩年蒙潤澤，詩成借筆記僧房。
乍和便覺怯衣裳，且駐歸舟傍夕陽。
連日雨花多聽雨，今年香積又炊香。
幸憑佛力成因果，消得詩人詠稻粱。
殽核已無尊有酒，就溪带水擘蓮房。
男兒儘有移忠事，何處芳名不此侔。
今日扁舟賦歸去，心如秋月印江流。
坤靈擘罅天幻奇，一到仙凡覺兩岐。
處士清風存萬古，詩翁雅句見當時。
洞深不礙烟雲逸，丹就那知日月遲。
更上層臺瞻佛像，媿無法語勘狐疑。
梨花飛雪滿春山，錯認寒梅露玉顔。
幾日登山尋樂境，香風滿袖放船還。
千載江濱季子宮，聯鑣款謁驟西風。
清名長逐秋潮壯，遺蹟應隨夕照空。
管領物華輸酒聖，平章古意屬詩翁。
想君岸幘風塵表，笑我埋頭雁鶩中。
釃酒臨江望石灣，松風引上白雲關。
潮吹海雨來無際，帆遂天風去不還。
千仞振衣聊遣興，一江如带敢偷閑。
老懷撫事偏多感，莫拮中原幾點山。
夢想雲根久已哉，青鞋布襪喜重來。
筍添簡寂春前盛，桃勝玄都觀裏栽。
洞狹天寬多秀異，泉清石怪少塵埃。
仙家日月長如許，我欲朝真屢往回。
燕雀群飛敞漢宮，驚聞伏馬忽嘶風。
洪恩大度祈三宥，烏府何顔奏一通。
勁節敢攀丹陛檻，忠言應夢白頭翁。
象臺一貶端然直，所幸身窮道不窮。
穿巖之峰高蒼蒼，峰巒十九摩天光。
晨曦烜赫晹出岫，下望滄海何茫茫。
有峰俛伏如鵝鼻，世說任公釣魚地。
纜舟鑿石宛然存，海變桑田幾千歲。
泗洲儼然坐其中，右顧蒸餠香爐峰。
普賢獅子出雲來，筆架磬峰應覆鐘。
峰頭有石平如席，仙子下棋有仙跡。
雲收帳暖見文殊，新婦蛾眉弄空碧。
好似將軍戰勝歸，擺旗卓劍逞雄威。
又若子卿持漢節，幞頭高聳立丹墀。
或如驟馬朝天闕，鼻孔撩天通日月。
中有神人來隠居，老墨題詩猶未滅。
斷崖蒼碧一線懸，崎嶇有路如登天。
松關竹塢雜秋色，稻田麥壠凝春烟。
危樓傑閣建庵宇，石空神僧開山祖。
八載跏趺不下山，冷眼死生猶旦暮。
遊人到此若登瀛，徙倚闌干鬼神驚。
當年瀉出天池水，猶是尋常瀑布聲。
山猿夜啼明月薄，聽雪眠雲猶未覺。
五百真人應共歸，天香桂子紛紛落。
居民多在此山前，强寇陸梁宣和年。
流毒數州民受苦，老稚登山獲保全。
誰知草莽英雄起，管領鄉民皆效死。
山上分爲西南界，十萬魔軍猶睥睨。
儒生談笑覓封侯，胸中好算皆戈矛。
深入賊巢諭恩信，渠魁乞伏如罪俘。
上功幕府獻天子，顯立軍功曳朱紫。
生靈不作犬羊羞，民到于今受其賜。
人心有感自不忘，從茲築庵山之崗。
千春萬載奉祀事，願祝生民長樂康。
癡絕有菴不肯住，弄月挑雲徑山去。
地水火風分裂時，親書贈予黄葛布。
蛻封讀罷咽無語，會得龍鬚能避暑。
豈知玉骨本清凉，書則珍藏布不取。
源老忽踏幽深路，道在隔山遥望處。
巨帙已載爛葛藤，何堪又送閒家具。
開眼一看笑呵呵，猶有這個可奈何。
來而不往非世法，聊效芹忱愧不多。
兩角茶，十袋麵，寶瓶飛錢五十萬。
虔心獻此一瓣香，奉爲禪師作清薦。
且問先師來不來，玉山菴頂白雲開。
更煩大衆打圓相，撥取青蓮火裏灰。
小小人家短短籬，冷香濕雪兩三枝。
寂寥竹外無窮思，正倚江天日暮時。
月淡霜清驛路長，一枝春信到江鄉。
西山餓死魂猶瘦，洛浦仙遊佩亦香。
老氣稜稜未易攀，誼襟凜凜可廉頑。
瘦筇只爲江湖上，詩卷傍行天地間。
社風雨花春正好，酒壚山屐夢相關。
夔州已浚花繩削，今度編成不要刪。
雲本無心悅者誰，華陽去後少人知。
欲分半席無因到，一片飛來是覓詩。
只得流霞送一杯，空中簫鼓當時回。
武夷洞裏生毛竹，老盡曾孫更不來。
瀛洲擬峴屢憑欄，不得江山四面看。
欲識青雲奇絕處，碧天無際裹峰巒。
不怯山寒風力尖，要登絕頂看龍潛。
翬飛傑閣雲穿棟，靜鎮禪關月滿簾。
踏破松蘿容極目，嘯驚巖壑快軒髯。
我來默印無邊義，寄與孤鈴語夜簷。
李鹹谷，真詩人，無枝可棲雲水身。
去年縣官爲架屋，纔有數枝堪寄宿。
朝厨無烟眠正高，癡兒叫怒吟轉豪。
人間六月盡絺服，獨著春衫凉自足。
黄雞白酒東家留，西家欲留還住休。
鑿池養魚未盈掌，有客過門須舉網。
網收魚盡鏡奩空，菜羹作供尤春風。
谷之山，窈復深，誰其友之紫芝民。
谷之水，清且泚，誰其似之巢父耳。
再拜號君鹹谷子，白頭結交從此始。
昔年樓迹處，今訪不知門。
華屋半塵土，故人餘子孫。
少留誰共語，欲去轉銷魂。
落日江樓望，江山空復存。
南國有佳人，不數陰麗華。
長年事絺葛，無語吟柳花。
平生父母心，豈不願有家。
紛紛輕薄兒，媒氏空自譁。
失身死堪羞，失時未須嗟。
病起懶拈酒盞，衣單頓怯春寒。
獨把東坡詩卷，立殘西日闌干。
遊山苦無侶，獨行亦自佳。
不羨籃輿穩，軟草供蒲鞋。
小僧倚門問，客從何處來。
長嘯不復答，露坐面山隈。
往謁玉岩翁，縞衣絕纖埃。
祠宮蔽風雨，碑碣荒莓苔。
四山壯幽閒，百感攖我懷。
先生竟何之，山猿朝夕哀。
出處非有意，於道相縈迴。
翁看嶺表人，白骨漫成堆。
所見明且哲，屢表乞歸骸。
佇立三太息，歸思落日催。
吁嗟從古行路難，長亭短日天風寒。
舟膠馬隤憂欲死，朱門歌舞誰辦此。
一朝邂逅滎陽君，首倡開土囊俱傾。
五丁未具飯能幾，羣毛不集裘安成。
怪石膽瓶窟，從天倒插花。
九陽一樣澤，生意爲何差。
一水磨銅鏡面寒，人心蔽錮可誰觀。
諸君顧影清潭裏，私曲分明見肺肝。
瀰瀰一溪水，滔滔終古清。
晃漾吸初日，風靜波不生。
衝烟出孤棹，微聞欵乃聲。
寄言彼漁父，吾欲濯吾纓。
居塵等出家，涉世類行脚。
岳靈招我隠，雨止雲亦閣。
乾坤錦囊收，風月麈柄握。
衆鳥各自鳴，豈礙沖霄鶴。
玉龍蟠向荆山麓，噴起雙泉冰雪瀑。
琮琤萬古作寒鳴，冷浸一山渾是玉。
泉旁樹老亦如龍，泉根石濯瑪瑙紅。
更有金蓮吐泉底，歷歷星在銀潢中。
池光六月如霜洗，藍橋倒影壺天裏。
流下人間灌稻畦，歲歲家家飯雲子。
我行荆州見山少，忽對林泉如久要。
張侯引我飛羽觴，勸我爲泉開一笑。
我歌數語泉應聞，茲山古號荆州門。
英雄過者心在鹿，安得泉聲到耳根。
曹瞞疾馳玄德懼，潘璋設伏雲長怒。
早知成敗等丘墟，悔不解鞍學巢父。
英雄何在水長流，閲盡英雄過未休。
今日爲侯泉上醉，明朝西指鹿門遊。
浮家無定日，仕在水雲鄉。
棹別洞庭月，帆迎赤壁霜。
早寒裘代葛，多病藥充糧。
明日樅陽客，征鞍去路長。
洲名號鴻宿，流徙合來居。
淮郡侵江密，人烟罩水疎。
無山供笛竹，有港便罾魚。
壯士休營業，功成返故廬。
寺惟泉最古，有詠載州圖。
幾度流觴了，長如卓錫初。
楚山閩老住，隋柏宋朝枯。
雨後人耕急，荒岡带月鋤。
謾辱君相送，我行非壯圖。
客程來又去，人事久如初。
句淡僧能和，泉靈旱不枯。
升高莫怨險，世路爾能鋤。
詔書應在道，君但趣行裝。
去棹乘桃漲，朝衣带芷香。
歸齋尋舊話，上殿拜新皇。
論事依經好，平遷是玉堂。
豈不近京都，紅塵此地無。
吳山青似越，江水白於湖。
天接帆邊海，烟生樹外晡。
危欄僧共倚，莫恨旅懷孤。
觀近朱陵萃列真，烟霞雖僻境長春。
若非火府煉神處，安用水簾遮世塵。
古像著靈多是石，補鍾留跡似非人。
尋源亦有桃花澗，莫是山山可避秦。
天然翠袖隠豐肌，好是胭脂未透時。
夜睡無香供蝶夢，晨粧有恨只鶑知。
坡仙具眼猶燒燭，子美多情却欠詩。
料得錦城花正好，怨公底事訪春遲。
著雨胭脂沁玉肌，絕疑妃子醉眠時。
未邀佳客閒來賞，已怪遊蜂早得知。
燒燭不妨循故事，卷紗何惜賦新詩。
羨君立就花前句，我欲賡吟思苦遲。
治水神書在此祁，溪名猶似念胼胝。
當時民墊頼誰力，今日地平惟佛祠。
泉出玉牀疏作乳，火生丹窖結成芝。
雲峰自有樵人徑，岣嶁尋碑誤退之。
連天七十二雲屏，真境先於翠麓呈。
洞發金光丹氣結，泉疏乳白玉華生。
江心雁影重臨字，谷口禽呼自答名。
閒步不教方外覺，破烟雙鶴已來迎。
地僻層雲巋古禪，我來訪古尚依然。
越人重見流觴水，隋剎猶存卓錫泉。
石罅遺題思往蹟，巖隈紀事憶前賢。
可人不爲時摩拂，朝暮青山一抹烟。
祝融尊與岱宗齊，仙境今容佛屋依。
曉揖日輪知海窄，夜捫星軫覺天低。
風高殿悉杉爲瓦，雲冷僧常綿作衣。
莫剪光天壇下草，時巡要秣六龍嘶。
山谷機忘似白鷗，有孫今復號虛舟。
信風爲棹先開浪，與月同艙不載愁。
吟就自將歌欵乃，醉時寧逐境漂流。
乾坤等是虛舟爾，只好和詩莫带休。
蘭江無物可關情，春去春來感亦生。
流水幾番供禊事，新烟兩度過清明。
念鄉鵑淚和花滴，懷友鶑腸學柳縈。
讀遍離騷詩自慰，世間無地不蠻荆。
大別磯頭江漢合，烟波堪詠亦堪圖。
山標禹貢他州有，水列周南到處無。
鶴外聲來蘄笛遠，鴻邊影落楚帆孤。
登臨此地陪秋壑，收拾乾坤寘玉壺。
六朝三百有餘期，不滿詩人一皺眉。
只有燕迷新巷陌，更無鳳集古臺基。
兵於史傳多陳迹，酒與江山是己知。
僕指長淮又西去，輿圖向後更誰披。
功名翻覆等南柯，雲掩新阡長薜蘿。
千載只憑公論去，百年無奈世情何。
高光時節經營易，晉宋人才隠逸多。
入汴老賓猶坐謫，餘生只合理煙蓑。
波神有兆報平安，半日重湖度不難。
隻艇泝洄風浪息，單包就謫水雲寬。
曉烟不隔漁歌過，秋月還同畫軸看。
擺脫塵緣天借便，嶷雲深處養神丹。
湖邊重度夏，風物恍如初。
竹喜兒孫密，花憐姊妹疎。
小舟逢寺泊，淡句欠僧書。
此樂何從得，淮堧報賊除。
主辱兮忘家，國安兮親寧。
奈何有軀兮而焉自形，寧隕絕兮無生。
望蒼穹兮痛徹，君精誠兮爲列星。
蕙肴兮椒漿，歷芳蕪兮薦君堂。
君不來兮予愁，渺貝宮兮誰留。
高丘之人兮爲君妬，聊澧浦兮消遥。
熠耀兮高明，讀經兮漱芳。
仕不辰兮經以不信，蹇道直兮難行。
人心險兮劍戟，公歸來兮故鄉。
陰凝陽兮血塗野，臣力微兮肝膽怒。
睨階庭兮激諸子，往間道兮戴盟主。
陳志誠兮冠期舉，事危就兮天弗假。
天高兮蒼蒼，君柰何兮歸來雙。
蘭之江兮有洲，環堵兮蘭幽。
胡獨微兮臺閣，留不歸兮焉求。
詠歌兮卒歲，名與兮江流。
酌水兮澧清，酹月兮洞庭。
公讀書兮湖上堂，波濤卷兮胸中甲兵。
浩然兮長在，烟水兮茫茫。
鶴書賁兮林丘，假截徑兮予羞。
曳杖兮長歌，清風賓兮明月友。
雲山兮未改，羌何日兮公遊。
一層雲結一層巔，貫腹成溪異物潛。
仙樂萬懸鐘有乳，洞門百折水爲簾。
崖碑蘚暗瑰辭缺，石棧苔闌羽衛嚴。
我欲通天刳絕頂，倒飛明月浴寒蟾。
安鄉古下邑，公偶混迹居。
編茅閲古今，清澄涔澧潴。
波濤入胸中，萬甲時卷舒。
坐吞八九澤，去作宋真儒。
西師出緒餘，膽已寒氈廬。
軍中但歌范，誰識舊陶朱。
大賢方窮時，隠憂在江湖。
功成等糟粕，况復堂上書。
我來拜遺像，悲風生黄壚。
公今倘無死，此地正堪娛。
世間此物多爲馬，寶劍還宜出上方。
自怪神仙騎白鳳，不教天地點青蠅。
賈生陳治安，難與絳灌列。
汲黯觸公卿，不得補遺闕。
直道非身謀，古今同一轍。
吾觀蔡子賢，木訥有志節。
道山得良友，同舍顔色悅。
家學傳考亭，議論接賢哲。
塵汙具瞻地，兩疏憤激切。
當宁垂寬容，在庭競稱說。
屢章丐投閑，一節往司臬。
獄情貴平反，人物宜區別。
要令大江東，精彩與昔別。
君誠給諫姿，上恩詎輕絕。
即當宣室對，忠言合稷契。
世路羊腸淹客遊，塵纓來此濯清流。
半窗修竹翠含雨，一片澄湖冷浸秋。
地僻莓苔侵石几，機忘鷗鷺近漁舟。
夜凉酒醒未能睡，詩句欲成搔白頭。
兀坐豈不佳，偶出亦良適。
高臺挹清曠，况此好風日。
俯憐波面浄，仰愛松身直。
灑落萬古秋，飛鳥度晴碧。
徘徊足瞻眺，蕭散謝羈馽。
浮生眇塵端，一醉不易得。
古人豈其遠，千載猶宿昔。
清風何寥寥，愧此臺上石。
物華盡入錦囊收，留與江山做話頭。
桃葉數聲風力晚，蘆花萬頃月波秋。
非尋鶴相當年畫，誰記坡仙舊日游。
回首興亡多少事，漁舟獨不掛閑愁。
虛亭北眺大江臨，江外晴嵐出寸岑。
景與齊山俱絕唱，量如滄海且頻斟。
地高宇宙雙眸豁，人老風霜兩鬢侵。
感慨石城勳業舊，侃居夏口嶠居深。
拋却林泉趣，卓菴臨近村。
兩窗吞日月，一室養乾坤。
菊露秋籬重，松風午枕喧。
蒲團數胎息，不肯學傍門。
山從西域來，寺自東南有。
林泉既奇秀，巖穴更深黝。
世僧奮空弮，經始不已久。
俄然幻傑閣，丹碧照林藪。
相輝靈隠前，更勝天竺後。
理公坐崖屋，千歲骨已朽。
坡翁昔曾遊，遺句今在否。
洞猿不待呼，清晝時一吼。
雨重垂楊綠未乾，一渠流碧弄潺潺。
暝鴉過盡東風惡，獨倚衡門看遠山。
蒿目黄塵擾擾間，出門偶到鶴林山。
仙花僧竹俱陳迹，白日青天祇自閑。
竹院閑來春正遲，籜龍猶自有孫枝。
野夫豈識尋芳意，爲愛光風面面吹。
冷笑申公老漢班，不成一事又空還。
與其零雨難蘇物，孰若爲雲只在山。
庭草靜涵春意足，野瓢休掛樹陰閑。
多應糞土看榮貴，留得清風宇宙間。
三十六洞天下奇，三十六峰名武夷。
武夷山中溪九曲，曲曲瀉出清漣漪。
溪南溪北山對立，拔地插天幾千尺。
或如丹砂丹，或如碧玉碧。
東望開樓臺，南顧儼城壁。
廩庾積其西，車蓋列其北。
磊磊落落不可名，怪怪奇奇神所刻。
草木不移寒暑心，巖巒長带煙霞色。
太玄姥，武夷君，幔亭虹橋凌紫雲。
曾孫宴罷桑海變，長琴短鼓空紛紛。
魏公子，張真人，嗜酒一謫八百春。
功成白日生羽翼，巔崖靈蛻猶如新。
我欲冥搜極幽遠，櫂船朝去暮忘返。
峰迴嶂合忽復迷，安得飛梯宿雲巘。
鸞鶴去兮猿猱啼，恍空中兮聞金鷄。
石嚙足兮濺濺，風吹衣兮淒淒，洄洑縈折。
谽谺崔嵬，石堂真館豁然而中開。
壑舟不墜棧不朽，至今藥爐丹鼎髣髴千仞之層崖。
目亦不能盡，心亦不能惻。
桃源風景未復見，柯山日月難重得。
鼓余枻兮潺湲，乘驚波兮下前灘。
瞬息兮回首，失向來兮巑岏。
嗚呼，列仙高拱兮宅玄都，二聖繼御兮恢炎圖。
措斯世於平乂，應皇家兮瑶符。
臣守藩兮南國，臣傾心兮北極。
山之高兮水之深，祝吾皇兮壽千億。
吾聞北山陽，巖壑寶相竅。
何年開鴻濛，隨地通窔奧。
朝真高難攀，冰壺深莫料。
詭怪者雙龍，崖室最蒼峭。
上霄雖晚出，煙霞寄孤嶠。
尋源陟空山，訪仙款遺廟。
始探頗褊窄，稍入亦窈窕。
上穴由梯升，傍穿須火照。
青厂既鬰鬰，白乳仍皭皭。
旁通多曲折，幽眇轉奇妙。
窮探豈不欲，所畏自微爝。
昏昏蝙蝠飛，悄悄鼪鼯叫。
或疑洞靈出，或恐山鬼嘯。
又聞村中氓，鑿石供灰燒。
俄然得深竇，傾城盡登眺。
何人不好事，窒塞迷其要。
此雖幸獨存，荒僻委蓬藋。
儻移傍京邑，車馬日號召。
了知神仙事，茫昧不堪弔。
豈無隠淪士，巖築像惟肖。
畬田沃可耕，澗水清可釣。
平生愛泉石，自謂饑可療。
喜茲近吾隠，來往足談笑。
此意復誰論，行行逢荷篠。
輕霜臨菊月，細雨似梅天。
莫道春隨風雨過，化工昨夜到桑麻。
古廟三間矮棘叢，帝魂枉自氣凌空。
早知今日容身窄，前此阿房不作宮。
一灣秋月浸香痕，滌盡山前萬古塵。
猶記當時老梳洗，淡粧明鏡照眉顰。
約略陽和動琯灰，南枝已冠百花魁。
莫教隴驛携春去，且向羅浮喚夢回。
玉骨風標自仙種，鐵腸賦詠謾多才。
只應賸結青青子，調鼎功夫看後來。
一窗開永晝，萬象出天成。
風力欺楊絮，雷聲喚笋萌。
愁多春不願，病起眼猶明。
最喜今朝雨，川原足暮耕。
十里雲莊路，東風信杖藜。
好花連夜發，幽鳥傍人啼。
香宇禪心冷，山容醉眼迷。
老僧春睡處，明月印樓西。
世景雲來去，人情水淺深。
塵埃從滿眼，交友欲知心。
山簡豈愛酒，陶潛元解琴。
對人不敢語，仰面數歸禽。
心馳流水高山外，身在落花啼鳥中。
滴得愁濃青杏雨，吹教夢斷碧梧風。
垂堂遠愧千金子，掃地空憐一畝宮。
兩朵燈花伴孤獨，清懽那得玉人同。
千里辭家不作難，歸來春事總闌珊。
久留午夢梅黄雨，重索冬衣麥秀寒。
百箔老蠶鋪雪乳，一庭新竹長琅玕。
此時正喜民財阜，野草閒花任自殘。
舟載閒雲穩，湖光盪碧天。
笑看沙上鳥，終日伴雛眠。
綠柳橋邊古道橫，乾坤寂寂夜三更。
月窺門處君高卧，露溼衣時夜獨行。
杯酒孰同驅俗意，天風時下步虛聲。
明朝世界塵依舊，試挽銀河一洗清。
捲地西風翻巨浪，小舟仍泊夜來灣。
行沽携榼雖無酒，卧看開篷幸有山。
原草正肥黄犢飽，汀蘋未老白鷗閒。
平生遇險須知止，眼對江神一解顔。
好景難逢奈老何，十年此地絕經過。
山如得意晚猶碧，雨亦知愁秋更多。
造化從渠旋磨蟻，功名笑汝撲燈蛾。
湖邊直欲呼船去，更共漁人掛綠蓑。
風靜湖光一鑑浮，青山四顧淡舒秋。
松陰滿逕歸來晚，醉看巖花笑白頭。
睡起開篷月在沙，晚江山影動龍蛇。
詩成索筆無人應，酒盡空囊何處賒。
船去船來數聲櫓，江南江北幾人家。
星娥定怪歸來晚，從此西風欲泛槎。
聞說南溪好，肩車带雨來。
澗泉鳴細石，松木衣蒼苔。
雲笑人情薄，山隨客語回。
黄花幽意足，知復爲誰開。
吳中郭索聲價高，草泥足上生青毛。
越中海市喧兒曹，白蟹厭飫霜前螯。
新豐逆旅酒濯足，齊國相君飯脫粟。
當時珍味無所需，吳越土宜俱碌碌。
欲扣山扉汲野泉，支筇眼駐柳陰邊。
苦無平地休穿屐，待有輕風却放船。
孤笛叫開雲裏月，一竿撐破水中天。
舟人相戒低聲語，沙上恐驚鷗鷺眠。
忽作清宵夢，非關世累長。
月隨花影轉，水照木陰凉。
浴露千峰碧，梳風兩鬢蒼。
明朝須洗耳，秋意過寒螿。
木落山高秋去後，犬驚人語夜深時。
小舟滿載離愁重，惟有孤鳴寒雁知。
一水分流無限曲，兩山相對不知名。
漁翁夜半歸南陌，認作中流擊楫聲。
斷雲送歸雁，斜陽明晚楓。
西風灑雙鬢，醉倚危闌東。
細柳輕煙鎖畫樓，樓中人去水長流。
琵琶聲斷梅花落，別是春風一種愁。
梨花風起正清明，遊子尋春半出城。
日暮笙歌收拾去，萬株楊柳屬流鶑。
濕了荷花雨便休，晚風歸柳澹於秋。
一生不作機心事，合轉船頭向白鷗。
雨後輕雲學水流，惜春人瘦怕春休。
梨花却恐難尋夢，燕子何曾細說愁。
玉手歌姬托鳳雛，堂前畫額旋調朱。
春風吳會宜男草，試問他人種得無。
結網求魚事已遲，却非春草不歸詩。
斜陽一片山如畫，更把心期付與誰。
水光只肯浄涵虛，分浦通村路却無。
風日向低鴻雁落，釣竿一半出菰蒲。
翠帳香消捲碧紗，風捎殘雨濕欄牙。
蜻蜓亦被凉勾引，清曉低飛入水花。
草堂燕子未歸時，香鼎灰飛入硯池。
看徹唐人詩一卷，夕陽猶在杏花枝。
不惜黄金一醉君，喚歌催舞語紛紛。
天涯明月空相憶，寒雁無聲入斷雲。
西風吹露下秋空，烏鵲無聲占碧桐。
天氣微凉人好睡，闌干閑在月明中。
閑與蘆花立水邊，歸心客思兩茫然。
夕陽收盡天風急，一樹寒鴉落野田。
事到依人易策勳，合歸收拾北山雲。
春風入手非閑用，種得梅花却寄君。
銷金帳掩水沉煙，髻滑金釵落枕邊。
魂夢不知春已去，誤隨蝴蝶過秋千。
墳草年年一度青，梅花無主自飄零。
定知魂在梅花上，唯有春風喚得醒。
片玉沉山草亦珍，斷碑殘石當麒麟。
君王別爲開門戶，不欲梅花見路人。
病起傷春獨倚門，喚人鸚鵡隔簾聞。
無情最是東風惡，瘦却梨花一片雲。
宮殿高高在五雲，鶴摇松露滴行人。
洞門不放東風過，留得桃花一院春。
林雪消寒滴，春風入草廬。
好山分客看，閑地課童鉏。
竹瘦偏宜鶴，泉清直見魚。
邇來因苦詠，零亂一床書。
擒吳纔了合封侯，何止區區古蔡州。
一着高時全國體，十年危處與心謀。
山川恢拓春風遠，天地清明王氣浮。
白雪滿頭勳業大，不應忘却赤松遊。
焚香誦易與天游，君命相催不肯休。
時節固知來則是，功名却以得爲憂。
翠蓬雲氣生衣袂，金殿陽光動冕旒。
此際一言能悟主，始堪回首舊林丘。
便教烟雨畫成圖，爭似歸來有賀湖。
鏡裏精神西晉有，詩家標準晚唐無。
惜花春盡鶑吟苦，敲竹風清鶴夢孤。
世事正多心早懶，著書贏得靜工夫。
檢殘玉曆又春來，造化無私命轉乖。
照水莫嫌窮面目，看山長有好情懷。
生期惠遠眠雲過，死問林逋借地埋。
詩到夜寒吟更苦，一枝梅雪映書齋。
朝吳暮楚幾時休，未必江湖有白鷗。
萬事莫如歸去好，一椽當爲老來謀。
春天吟思行花徑，夜月琴聲坐竹樓。
但得餘齡無俯仰，曾公食粥亦風流。
不肯輕迷固有天，星冠霞氅竟翩然。
人能變體方超俗，丹到成功即是仙。
伏洞黑龍聽夜呪，傍花白鹿伴春眠。
哦詩更欲全清致，當以彌明作正傳。
烽火窮邊幾度愁，亦曾將死博封侯。
謗興在彼情誰恕，事過知君痛自休。
跨馬甲衣春雪白，射雕弓箭曉星流。
救時正屬英雄者，更著工夫必到頭。
山移無復昔人賢，隨分長安辦一椽。
掃室敢言天下志，閉門儘可雪中眠。
携瓶與客同沽酒，接綆過鄰自汲泉。
到此始知閑是福，居山未必似居廛。
若教儘儘說漂沉，却恐無憀老不禁。
百拙難隨今日巧，一貧方識古人心。
牛羊歸盡荒郊闊，猿鶴愁多故國深。
亦欲以詩爲活計，世間何許覓知音。
謀生一事到成功，消得湖邊地幾弓。
韋曲有花留杜老，洛陽無客問盧仝。
春風燕子虛簷外，夜雨蛩聲小徑中。
所立規模雖冷淡，絕勝彈鋏舊漂蓬。
一衲冰霜二十年，不知妙用自誰傳。
心能轉物方爲佛，詩到名家亦是仙。
喜客稍寬沽酒禁，愛閑多結住山緣。
今冬約我西湖上，同看梅花坐釣船。
一劍辭家竟陸沉，夢思空向故廬深。
槎迷河漢千年恨，樹隔關山萬里心。
衣垢正憐貧未去，鏡明忽有老相尋。
春歸不與人爲約，青草催詩亦懶吟。
雨聲雲氣暮蕭蕭，羅扇恩疎井樹凋。
心事暗隨歸夢去，壁燈留與可憐宵。
弄花撲蝶悔當年，喫到殘糜味却鮮。
不肯春風留業種，破氈尋夢佛燈前。
扇恩已盡漢宮秋，空憶金鞍遠玉樓。
九辯不歌黄菊老，斷烟零雨爲誰愁。
吳姬一曲採蓮歌，回首秋風卷碧波。
翠蓋不能擎雨露，鴛鴦應怨夜寒多。
寒谷初消雪半林，紫花摇弄晝陰陰。
是誰曾見吹香處，千古春風楚客心。
一掬寒泉塊石頭，兩三莖葉弄輕柔。
夢回一霎龍湫雨，五月軒窗也带秋。
遠山數筆抹秋煙，闊闊湖波冷浸天。
晚日未沉風漸起，蘆花狼藉滿魚船。
數畝松筠種不成，荒壇祭別酒頻傾。
老天辜負歸鄉志，冷地尋思到世情。
日落關河孤鶴遠，夜凉燈火小蟲鳴。
應須趁取黄金在，買宅西湖住一程。
鷺鷥立處無秋暑，舴艋行時正晚凉。
詩興似山來衮衮，歸心如水去洋洋。
經風楊柳高偏折，隔浦芙蓉遠更香。
俯仰之間易陳迹，不知醉了幾千場。
自肯名爲懶，何曾與衆同。
閑情長向道，妙語半談空。
平日身多病，今年藥有功。
門前栽五柳，春亦在其中。
只向廛中隠，幽居地更偏。
竹風吹夜月，梅雪墮寒煙。
心定欺雲石，神清照野泉。
一峰擎壞塔，終日在吟邊。
四歲傳家子，心明語未真。
也知初受命，似覺便成人。
舉動須呼僕，端身學拜親。
若教樓上去，定道摘星辰。
屈指交游十載餘，見君歸墨又歸儒。
盧能解道元無物，顔子誰知也不愚。
既向風幡明表裏，何須雪几費工夫。
他年名上登科記，一半清芬在祖圖。
故園不戀戀西湖，賃得民居作隠居。
開口不離仁義字，閉門惟讀聖賢書。
老無子息偏憐鶴，閑有工夫儘釣魚。
酒熟自斟詩自和，功名一念已消除。
擬學粗豪去索嘗，獨醒豈易敵愁腸。
白衣終到東籬下，自是淵明等得忙。
十年兄弟恨離群，書雁南來得所聞。
惠遠栽蓮歸結社，班超投筆去從軍。
傷心異路悲春草，淚眼同時濕暮雲。
惟有母亡無返日，自添抔土上孤墳。
鷲峯可是不清幽，却望雲峯憶舊游。
松徑露寒芳草暗，竹橋煙暝落梅愁。
高齋閑課詩吟諷，小店賒沽酒獻酬。
今日淒涼何許見，滿庭紅葉自傷秋。
竟日看荆樹，深情慘弗舒。
已經三載別，祇得一封書。
故國長同夢，窮途久異居。
遥思禪定處，松月滿庭除。
風骨稜稜雪滿頭，帽塵慵拂涕慵收。
天晴放鶴方開戶，雨後看山不下樓。
樹底持經陰徑遠，竹邊洗鉢小池幽。
自慚猶有塵緣在，安得相從老一丘。
禪教不能收，辭山謁貴流。
雨花閑定石，煙柳暗詩樓。
借得房逃暑，沽來酒制愁。
狂豪疑賈閬，長髮未梳頭。
舊抄梵律已俱焚，一片閑情老白雲。
定起石臺華雨冷，滿山松籟月中聞。
蒲團坐得心成佛，却便隨流似不曾。
對客清談皆有理，求他妙用獨無憑。
窮通數外三春定，智慧光中萬古鐙。
俗眼安知真實行，空於畫壁看高僧。
悟徹心宗即是禪，老來風骨尚依然。
自云林下渾無事，不到人間亦有年。
秋磬聲清敲落月，曉瓶手冷汲寒泉。
我來問道空歸去，寂寞雲山薄暮天。
寶書梵律自分科，黄卷青燈更琢磨。
花落閑庭春定久，塵生虛榻夜吟多。
琴長彈後聲偏韻，丹未燒前氣已和。
我所重君清苦處，可曾一日離煙蘿。
自從入道戴星冠，名利何曾着眼看。
地盡種蔬因茹素，瓶長儲水爲澆丹。
風生曉檻占天久，霜滴秋壇拜斗寒。
幾度相尋尋不見，但聞金磬響雲端。
住遍長安店，何曾說到窮。
孤吟多夜雨，一醉自春風。
魂夢雲山遠，狂豪天地空。
仙家拋業久，何日返遼東。
湖上居家住最幽，簷牙倒影落滄洲。
詩成梅塢三更月，酒醒蓮塘半夜秋。
移石爲添燒藥竈，賣□因起讀書樓。
經年不入煙城去，長倚欄干看白鷗。
晦迹雪岩日久長，唐人冠帽道衣裳。
草堂夜月琴聲細，花塢春風杖策香。
飲酒旋尋瓢作盞，架書高沓石爲牀。
客來總是詩朋友，一笑人間萬事忘。
久向長安住，多於陋巷中。
固窮全事節，傳道與童蒙。
自喜精詩律，家曾立戰功。
所言皆合理，心共古人同。
本是煙蘿客，如何却混塵。
中年百事懶，上國一家貧。
屋老鋪黄葉，樓空映水蘋。
詩成多自和，賞識恐無人。
已得詩名久，君猶閉戶吟。
百篇皆有意，一事不關心。
故國誰相問，高流自遠尋。
江梅花落去，休更立牆陰。
貧爲耽詩得，詩高貧未除。
身從鄉井隠，名待御屏書。
寡合人爲傲，回觀世自疎。
寥寥諸葛志，寧久在茅廬。
文星變化成人品，指點虛空不住吟。
漸向鏡中知白髮，何曾醉裏惜黄金。
孤燈夜雨長安夢，落葉秋風故國心。
莫謂飄沉消銳氣，皇天自是一知音。
自古騷人心自別，過從不是俗交朋。
談詩海內逃名客，學道山中出定僧。
小艇春游時載酒，高樓雨坐夜懸燈。
深知大隠工夫到，只恐明時有詔徵。
道向時中悟，高齋直寄名。
句清人不到，心死自無營。
簾捲秋花影，牆翻雨籜聲。
慈湖碑字古，歷歷見平生。
拋却螢囊讀罷書，甘心奉道樂清虛。
氅逢拜斗身方服，巾待過庭手未除。
無事遍求仙術學，有邪只用鬼兵驅。
莫將雞犬雲中去，且占人間福地居。
已自到家鄉，清陰坐竹房。
事親專一念，對客說諸方。
斷簡藏充棟，新詩寫過牆。
近來因院計，添得鏡中霜。
天台山下住，蕭散過平生。
魂夢江湖闊，吟哦筆硯清。
客心雲自在，人品玉分明。
又向長安道，相逢話別情。
歌樓回首已茫然，手托蓬窗夜不眠。
月色水光摇蕩處，鴛鴦飛過別離船。
手彈珠淚向離筵，殘日依依上客船。
流水自隨人去遠，綠楊只在曲江邊。
臨臨欲去又添杯，一語殷勤道幾回。
他日相思如有信，粉牋莫带淚痕來。
笙歌一曲强相留，酒不能消滿面愁。
相對正彈離別淚，杜鵑聲到夕陽樓。
不以一閑爲至樂，擬將短鋏向誰彈。
事於錯處知天理，心到灰時始歲寒。
梁燕語分春寂寞，海棠愁入雨闌干。
故人散盡江湖遠，雖有新詩寄亦難。
雙井傳家法最嚴，僊翁未學子真潜。
固知豈弟爲民福，却恐清廉博衆嫌。
去草旋開觀射圃，傍花深下讀書簾。
心閑萬事皆歸理，何必蒙莊悟養恬。
名在登科記，人間盡得知。
文高多法古，官冷不趨時。
減食因添鶴，收書爲教兒。
近來聞注易，新集苦無詩。
丹井清泠夜向分，露庭吟苦更誰聞。
松凉鶴立千峯月，草濕龍歸一洞雲。
回首江湖塵漠漠，傷心天地氣紛紛。
何當共作誅茅計，免向秋風怨失群。
人間無好友，思憶到君深。
湖上行春酒，山中坐月心。
飄流貧未去，老大病相侵。
乍見又輕別，東風恨一襟。
相思不但是黄昏，纔到凄凉便憶君。
明月當天人寂寂，西風捲地葉紛紛。
歸心隨水流千里，別恨因秋湊十分。
燈火何時共良夜，一杯香茗細論文。
白雲天竺寺，誰似爾清閑。
詩可名身後，人傳到世間。
梅花香雪磵，樹色鎖春山。
空有相尋約，高風豈易攀。
休說邊埃掃不清，如君出處極分明。
西湖舊有騷人分，南岳新添散吏名。
吟苦只因聽雨久，心閑直待買山成。
堂堂京國誰知己，百尺樓空一劍橫。
主持蘭若太湖傍，愈覺清高不比常。
窗下圍棋松日薄，徑中行藥竹風凉。
詩成封去鄰僧和，茶嫩惟同野客嘗。
見說近時勤行業，朝朝親炷佛前香。
身陷清貧樂有餘，風流人物稱山居。
虛堂掃地猶持課，隠几看雲罷讀書。
破碎衣裳多自補，髼鬆頭髮少曾梳。
有時行向湖邊去，閑對漁翁話古初。
全家移入山中住，見說經年不到城。
閑雅足知空世念，譏彈未必損詩名。
高樓聽雨開書坐，幽磵尋春采藥行。
寺近只容僧問字，松風滿屋笑談清。
隠君住處枕湖濱，正與逋仙是密鄰。
踏雪訪梅千嶂曉，带煙看柳滿樓春。
髮因累少莖莖綠，詩爲工多字字新。
聞說近來渾懶出，竹光花影鎖閑身。
白雪滿頭顱，何堪涉畏途。
不知鄉信去，曾達故人無。
日落鴉聲急，天空雁影孤。
定應吟望處，思憶到江湖。
久貧朋友斷，子獨喜吾貧。
不是三生得，如何一似親。
和詩書紙盡，招飲典衣頻。
未遂功名志，空林且寄身。
在家只有一年閑，至樂多生筆硯間。
天上有樓人不見，吟魂迷在雨中山。
栽松藝竹舊林丘，失意歸來更不愁。
縱使浮名磨滅得，好詩雲鎖越山頭。
月影亭亭上小窗，烘乾瓦背夜來霜。
扁舟欲載青山去，尚戀梅花一陣香。
津亭記得話分離，別後愁多只自知。
梅塢雪消春到處，草堂燈暗夜深時。
縱然頻有相思夢，爭似同吟一首詩。
幾欲裁書憑雁寄，碧天無際雁來遲。
可憐未露囊中穎，一味清貧骨也清。
陋巷孰知顔氏樂，京師空有子真名。
命書平日窮幽眇，詩社多年說老成。
風雪滿天燈暈冷，梅花紙帳各關情。
井冷丹沉事跡存，仙翁秘訣授雲孫。
不同白鹿眠花徑，却跨青鸞出洞門。
調尉明知逃吏隠，詳刑陰布活人恩。
歸來日日出堂醉，春草池邊着夢魂。
幽居直恐世間無，疊石爲山展畫圖。
亭館看花春思遠，樓臺倚月夜吟孤。
不論勝負收棋局，欲辯醇漓蘸酒壺。
東閣開延天下士，昂頭相對說江湖。
身老心無事，何曾戀故鄉。
風煙擬畫卷，冰雪滿詩囊。
魂夢江湖闊，語言蘭蕙香。
城中雖久住，多只到僧房。
年年桃板上，數字見閑情。
重佛非求福，爲儒不望榮。
回瀾知有道，卧雪可無名。
一院梅花月，多應鶴共行。
京國春寒情脈脈，關山月落夢悠悠。
離愁又在高樓上，滿池夕陽江水流。
君雖龜邑住，筆下自煙霞。
仁不違三月，心長在五車。
雄豪輕俗輩，名字落詩家。
無計論文醉，溪橋酒獨賒。
尋常曾見說，家遠欲歸難。
身暫投蓮社，心猶在杏壇。
攤書燈下讀，磨劍月中看。
近日無消息，相思雨雪寒。
論文豁意氣，把酒見情親。
一別不知返，煙花空自春。
邊愁生鼓角，客夢落風塵。
相約在何許，買山歸卜鄰。
一蕙香天下，求多却恐無。
詩非今世悟，心與古人俱。
鶴守林逋宅，鷗閑賀監湖。
往來應自在，知識半樵夫。
一住湖邊更不移，晚年幽趣只心知。
竹樓夜月供琴索，莎岸春風颺釣絲。
朝客委評新買畫，騷人聽說舊吟詩。
神仙秘術參求遍，間洩天機向醉時。
野笛雨中吹，樓高客夢危。
春風在何許，披拂好花枝。
官廨相鄰古寺基，幽閑全似舊家時。
惜花言語春風得，對酒心情夜月知。
談道偶留僧坐久，借書惟恐僕歸遲。
平生物理難齊處，讀徹犧經更不疑。
爭期風翮上亨衢，果見移家入帝都。
甕下不能留吏部，湖邊正可着林逋。
高樓詩思春雲遠，深院琴聲夜月孤。
半點紅塵應不到，晴梅影裏醉誰扶。
一廉儒者政，半隠寄其名。
心古門庭闊，吟多筆研清。
雲晴春嶂薄，潮落暮江平。
必是閑無事，琴餘鶴數聲。
卯喏吏歸簾影靜，午香夢熟漏聲遲。
是中多少春風在，散落人間自不知。
名不昭時迹晦沉，讀書辜負雪窗深。
貧參萬事方知命，人到中年始識心。
柳得煙多鶑尚戀，花隨雨盡蝶空尋。
江湖身老春風晚，誰肯相從說苦吟。
一片心稽古，難教事物移。
不知顔子若，亦有杜陵詩。
江海無諸老，文章授小兒。
非干寒苦事，短髮自成絲。
異時交義比金蘭，守着龕燈話歲寒。
相去雖無千里遠，別來欲寄一書難。
酒杯慵向花前舉，琴索空移月下彈。
却憶湖山行樂地，越翁近日共誰看。
門枕官河水，閑居少客過。
一生持酒戒，終日受詩魔。
兒女催婚嫁，功名負琢磨。
遥憐明鏡裏，白髮恨尤多。
銀臺花落夜將闌，天亦那知客思單。
鶴帳不知雲外夢，燕堂空鎖雨中寒。
千年風雅教誰主，一卷離騷合自看。
又恐孤山梅漸老，明朝問路過長安。
望望春來一解顔，春多風雨怯衣單。
柳煙漠漠山堂曉，梅雪紛紛水國寒。
貧裏詩囊當自佩，醉中匣劍共君看。
交游肯作雲翻覆，鑿齒東來喜道安。
弟兄惆悵各分飛，說着何曾不淚垂。
且道十年無一信，是誰千里最相思。
採薇猶記相思處，煮豆渾忘共泣時。
莫把詩名沉塞北，歸來故國看梅枝。
別後一身長是客，何須更說負煙蘿。
近來心事深如海，梅損清香雨雪多。
江風月白水平沙，一曲琵琶別酒家。
淚洒秋風消息斷，可憐猶自信燈花。
雨聲入夢江湖闊，暝色分愁草樹衰。
君亦不來書不去，小樓閑過雁多時。
澹煙芳草鄉心遠，細雨梨花客夢孤。
十載故廬茅捲盡，春風知有燕歸無。
君是愚堂主，明明道在愚。
自從都放下，更不用工夫。
盡去心中事，惟留肘後符。
近來詩懶作，多看海山圖。
塵中孤影鏡中絲，往事星星不忍思。
回首便成千里夢，尋盟當以幾時期。
秋江浩蕩鷗翻浪，月樹蕭疎鵲遶枝。
倘有一書相問訊，只消多寫暮雲詩。
道在甘淪落，情交自淺深。
雲山千里夢，燈火半生心。
是友真難得，如君豈易尋。
細論身後事，不覺日西沉。
萬間垂芘一夫窮，應念空成白首翁。
且喜有僧同夜話，不愁無路借春風。
江湖氣吐詩壇下，星斗光生劍匣中。
從此自知當變化，夢魂先別灞橋東。
灞橋煙水碧沉沉，萬縷低垂結翠陰。
學舞腰肢風外細，凝愁顔色雨中深。
絮漫天地凄凉淚，萍滿池塘造化心。
記得贈行曾折處，短長亭畔聽鶑吟。
長是開初恨歲闌，南枝不管北枝寒。
鉏雲猶記當時種，步月寧辭永夜看。
香借好風聞却易，影粘殘雪畫應難。
逋仙骨冷吟聲絕，惆悵無人共倚欄。
客枕誰驚蝶夢闌，角聲吹動五更寒。
斷橋流水無人處，淡月疎星只自看。
勾引閑情何日了，形容幽韻入詩難。
冷香深恐輕狼藉，叮囑林神護石欄。
早露鋒鋩獲見尋，最於文苑用功深。
棄捐應只分毫事，誰肯留連一寸心。
鋒芒雖早露，用舍見升沉。
白禿千莖髮，丹留一寸心。
策勳芸閣久，潔己石潭深。
却笑江淹輩，區區夢裏尋。
霜竹凄清带雨噴，濕煙粘草近黄昏。
誰教吹暗千林綠，不道飛花正斷魂。
長安迴首遠，漸漸近嚴陵。
客夢春江櫓，鄉心野店燈。
路行三百里，山看萬千層。
處處皆幽勝，題詩媿不能。
自信平生命，羈孤竟未通。
春煙行路遠，夜雨客房空。
道術徒稽古，人心不重窮。
好山何日買，清夢鳥聲中。
祇見青山不見家，石欄空倚夕陽斜。
梅花欲盡東風急，春事看看到杏花。
拋書閑倚店家門，往事關心孰共論。
燕子未歸春尚冷，一簾細雨濕黄昏。
漠漠春雲暗釣臺，雲拖雨脚過山來。
客中心事深於海，小立東風看落梅。
蕭瑟江梅墮晚風，桃花紅盡杏花紅。
家山不見空回首，一片春愁細雨中。
自向桃源失意回，人間無地避風埃。
六橋雨雪孤山路，不爲梅花也不來。
貧况今年極向年，過湖尚欠買船錢。
步行自行蘇堤去，恐有沙鷗在柳邊。
石壁飛泉洒不乾，松陰滿目寺門寒。
梅花開盡無人到，萬疊春山獨自看。
寺在煙雲表，登臨思豁然。
絕憐千嶂月，曾照一詩仙。
眼闊疑遺世，身高見盡天。
孤吟功未到，待借竹房眠。
湖上風煙古，今朝又一行。
天寒吟詩苦，歲晚客心驚。
饑雀窺梅瘦，翔鷗傍柳明。
惜無人在眼，細細說平生。
斷碑孤塚樹蒼蒼，鶴自飛歸道士房。
春在梅花尋不見，滿山殘雪只聞香。
水邊籬落總斜曛，策策西風捲白雲。
萬里秋光人不管，蓼花桐葉自平分。
薄薄晴煙鎖六橋，酒旗無力任西飄。
眼前春意知多少，盡屬梅梢與柳條。
傍水秋千柳影遮，銜泥雙燕入誰家。
空山雨過晚風急，吹落牆陰紅杏花。
柳絮漫空雪樣輕，梨花風起近清明。
山南山北遊人閙，屋後屋前春鳥鳴。
所愛幽窗下，烟叢與露枝。
纔聞風起處，便是雨來時。
節直將誰比，心空只自知。
青青長在眼，休說化龍遲。
耐久相看是此君，眼前纔有便無塵。
儘多轉好延留客，雖少猶能爽快人。
清影疎疎垂地面，高標直直上雲津。
忍饑食肉俱休學，一擊從今認所真。
天下清高物，無過是此君。
托根纔有地，長節便摩雲。
翠色晴時見，愁聲雨夜聞。
粉痕如早脫，龍化復何云。
綠玉初抽粉尚深，清風便伴此君吟。
雖然未見凌霜操，已是先虛應物心。
寒鎖孤山見所長，斷橋水冷月如霜。
自將一點春風恨，散作黄昏萬斛香。
□英雪粲去難招，遺粉餘香亦暗消。
休說惜春人未老，小窗明月夢無憀。
斷橋日老水瀰茫，誰託丹扉夜望長。
零雪正埋和靖骨，淡煙微見壽陽妝。
一時韻巧傳清思，幾度凝愁憶暗香。
舉世可無題品手，擅場到底屬何郎。
一撒輕雲埋曉凉，等閑曾入漢宮莊。
千年拋擲瑶池遠，化作雲階月地香。
唐人十日詠，早有怨人心。
况在嚴霜後，猶開滿地金。
遠香秋夢斷，艷色雨吟深。
未信淵明死，寥寥無賞音。
春山合碧映春泉，今日尋梅憶去年。
陰逕誰知藏造化，晴花一樹鎖寒煙。
夕陽一半落群峰，寒葉零霜野望空。
陰谷忽然逢造化，小梅枝上見春風。
半逐清流半委塵，殘花枝上又紛紛。
晚來猶自東風惡，吹得幽香滿澗雲。
頗愛連山雪映溪，南枝休笑北枝低。
揚州有客同吟詠，湖上何人更品題。
雲未商量春後雪，花先零落雨中泥。
清愁一點無歸着，回首東風起杖藜。
休說登山與繞溪，林間曾見入簷低。
盡開花去渾如雪，忽有香來即是題。
九客不容同氣味，六宮回首隔雲泥。
策勳商鼎何愁晚，幽意分明在短藜。
錦江宮苑已成塵，啼血千年恨益深。
月滿空山花滿地，一聲愁殺未歸人。
成行遠遠別衡陽，豈道如今却斷行。
聲咽爲啼千嶂月，翅低因負五更霜。
雖云傳信元無托，縱不遭烹亦可傷。
遥相倦飛沙上去，蘆花吹雪水茫茫。
飲啄堪憐久弗齊，念群零落楚雲西。
羽翰縱有飛高勢，月滿蘆花又獨棲。
山風吹滿石床雲，花落紅缸夜欲分。
喚起十年鄉國恨，一聲猿向雨中聞。
空齋日日清吟過，溪上梅開也不知。
坐久正愁爐火冷，北風吹折蠹杉枝。
此地昔曾遊，今朝復上樓。
江楓秋雨過，塞草夕陽愁。
渡急傳郵箭，沙危閣戰舟。
欄干空自倚，何許是神州。
山家元住石橋西，籬落周遭盡藥畦。
剝啄柴門人未應，鷓鴣飛上野棠梨。
茅宇無人過，荆扉盡日關。
酒中生快樂，詩裏着清閑。
朋友數竿竹，畫圖千疊山。
何如終隠此，塵境莫思還。
喜得身閑散，村居儘不妨。
花開和蝶看，酒熟带醅嘗。
草徑偏臨水，柴門正向陽。
故交應笑我，近日學耕桑。
陰陰定是過殘年，積雪纔晴又滿天。
山寺尋梅誰怕冷，地爐燒竹自無煙。
齋蔬清潔朝朝食，詩草縱橫日日編。
更有身心空寂處，夜禪多在佛燈前。
急雨開新霽，薰風獻嫩凉。
苔花侵畫壁，雲葉護書牀。
枕上青山遠，詩中白晝長。
地偏人不到，幽鳥語脩篁。
開盡桃花落盡梅，衡門寂寂掩蒼苔。
多情惟有雙飛燕，不道人貧便不來。
憑高北望舊神州，江繞秦淮萬古流。
塞草寒沙埋戰血，更無林葉共傷秋。
床有詩書壁有琴，翠筠佳木午窗陰。
只因知得清閑貴，是事從今不動心。
身居脩竹茂林間，婆餠聲中白晝閑。
此地遯潛無不可，何須更買沃洲山。
平生以筆代耕耘，老矣營居志亦勤。
送子誰爲盤谷序，招賢親草北山文。
湖鷗近屋拳秋雨，野鶴分松宿暮雲。
從此只尋閑處去，紅塵一語自紛紛。
樓高山對起，天予逸人居。
萬事不到處，滿床皆是書。
風雲知遠大，日月付乘除。
眇眇新吟思，誰憐合古初。
勝槩未教容易見，必須委曲一登躋。
到天不覺乘槎遠，出洞方知採藥迷。
柳舞鶑啼春雨過，花香人醉夕陽低。
規模儘可垂千古，却恐無詩爲品題。
晚向郵亭立，原荒草樹稀。
天隨雲氣變，雨带雪花飛。
客鬢今年白，故園何日歸。
知音空滿眼，范叔自無衣。
電露榮華一夢休，琴書多是越僧收。
年年柳下遊人過，指點春風認竹樓。
百年身已任浮沉，但得幽居不厭深。
鶴立庭階花寂寂，鶑聲池館柳陰陰。
看書消豁三竿日，琢句驅馳一寸心。
莫爲無才人所棄，携壺野逸自相尋。
城高樓又闊，不與別樓同。
對此山千疊，陶然聖一中。
秋聲爭起樹，野色半沉空。
後有登臨約，留題愧未工。
春光知我上高樓，樓外飛花逐水流。
蜀魄一聲雲盡碧，淡煙芳草夕陽收。
中宵浩彩潑蒼冥，人靜櫺空物象清。
若以升沉爲得失，求之見識却分明。
煙迷野草牛先喘，露滴簷枝鵲自驚。
此地琢磨功業就，昌黎合棄短長檠。
古院無人至，閑門曉亦開。
山麞欹定石，野蟻集生臺。
春動煙浮樹，陰庭雪綴苔。
午窗幽夢斷，萬籟發清哀。
山煙藏古寺，鴟殿與雲齊。
松鼠下階走，竹雞當戶啼。
泉寒飛瀑遠，僧老誦經低。
細讀苔碑了，東風起杖藜。
山煙寒似暝，鴟殿與雲齊。
栗鼠下階走，竹雞當戶啼。
碑荒文字古，僧老語言低。
欲住嗟無計，斜陽映杖藜。
白髮蕭蕭萬事忘，安閑過似老漁郎。
半窗殘日敲棋響，一院秋風搗藥香。
澆菊旋分苔澗水，開松新架草堂凉。
過從皆是詩朋友，開口何曾論短長。
僧兄肥遯地，正在太湖頭。
新句老而健，一錢貧不留。
寡交山自看，多病藥相投。
終日書堂坐，風筠冷似秋。
素抱居山志，今番始有涯。
琴牀臨砌竹，棋局近庭花。
詩興常便酒，蔬腸漸畏茶。
清閑兄自樂，世事絕無些。
一宿山中萬慮忘，石泉聲細鳥聲長。
落花滿地遊人去，寂寞棋窗又夕陽。
松風聲裏草堂幽，欲問歸津又小留。
人自看詩春自老，毋煩海燕說閑愁。
自說居山好，多年靜掩扉。
松陰圍坐石，苔色上禪衣。
鶴瘦迎風舞，雲閑带雨歸。
地幽人事斷，客至亦忘機。
菴在村煙底，除非到者知。
因投今夜宿，記得去年詩。
窗外雨猶滴，佛前燈未吹。
無人同淡話，看殺菊花枝。
一生玉雪照人間，古意因君喚得還。
丹鳳未應棲惡木，白雲又見出空山。
吟分柳色春風暖，船載梅花月夜閑。
從此共誰歌大雅，羈孤寒影欲追攀。
僧持咒語下層巒，遠客無言自倚欄。
龍带雨歸陰洞暗，鶴沖烟入暮松寒。
奔騰瀑布穿雲落，斷裂碑文刮蘚看。
未有因緣來此住，三生石上指空彈。
浮圖靈鷲上，迢遞入晴氛。
絕頂我忽到，下方鐘屢聞。
林深餘臘雪，谷暖漲春雲。
更待溪梅發，相期一訪君。
鶴唳空山曉，凝情畏別離。
且知君返日，正是我行時。
花月吳城夢，松風竺寺時。
暮雲空自隔，初不隔相思。
壯年游遠塞，失意去從軍。
劍在猶凝血，家空未策勳。
鄉心懸夜月，殺氣暗秋雲。
近日方知命，兵書欲盡焚。
兵法通儒用，觀光上玉京。
一言旋造化，萬古立功名。
劍入邊雲靜，船開江月明。
深知有志者，不肯負平生。
道貌塵中見，何時下翠蘿。
閑情秋水淡，歸夢白雲多。
纓過龍湫濯，詩當雁蕩歌。
清豪不易得，一別又如何。
長安塵土處，數日又隨君。
頗訝歸何速，猶勝信不聞。
寒霜殺岸柳，曉艇入江雲。
無語各回首，離愁落葉分。
沉香亭北何時去，飯顆山前瘦一生。
已悟本心元有道，可能浮世便無名。
江梅索笑何郎句，秋菊餐英楚客情。
天意未教頭白盡，合應留取短長檠。
寬閑中立大規模，民亦相隨入正途。
愛物只憑心造化，養生無出定工夫。
山移別圃新花木，鶴立閑廳古畫圖。
印匣不開公事少，一簾春雨夢江湖。
出處真麟鳳，詩書得正傳。
仁心全造化，風骨半神仙。
門柳摇春雨，庭花鎖暮煙。
雲臺非隠地，即日帝王宣。
方今選牧匪爲輕，果見名邦付老成。
白髮益堅憂國念，丹心常藴愛君誠。
月遷花影尨無吠，風舞棠陰鶴自行。
看著碧瀾堂下水，與君政事一般清。
德大才優世所宗，漢唐諸老莫如公。
高明正直行王事，耿介清廉繼父風。
六邑人居條教內，萬家春出笑談中。
即看詔促歸清禁，手把梅花馬首東。
神仙來守神仙地，銘石庭空畫戟森。
道接聖賢韓愈學，詩關風教杜陵心。
二年鼓角傳清調，萬古溪山得賞音。
即有詔書催入覲，金蓮夜草玉堂深。
黄塵漠漠路漫漫，舊釣空思水國寒。
鄉信不來雲樹遠，斜陽無語下欄干。
白髮傷春又一年，閒將心事卜金錢。
梨花瘦盡東風軟，商略平生到杜鵑。
柔風散原野，百草摇春心。
叢薄曜陽彩，嚶鳴調好音。
節物一以變，萬感集素襟。
玄髮不常居，華景無停陰。
胡爲苦貧賤，征塵翳瑶簪。
萱葉覆堂階，荆花感晴林。
明當理星駕，歸息清溪潯。
北風日以勁，古道無人行。
陽坡樹已黄，陰崖草猶青。
四時相代謝，誰爲此枯榮。
攬衣坐幽磴，下有流泉聲。
聽之不成調，挹之有餘清。
悠悠京洛塵，污人頭上纓。
山館四無鄰，東風伴幽寂。
瓶花羞晚紅，庭草衒春碧。
猿攀松樹枝，鶴踏蒼苔色。
麾之不肯去，聽讀麻衣易。
秉芳獨向章泉老，四海兒童以字傳。
特詔難更高士服，好詩多入賈人船。
行窩冷落熙寧後，放鶴風流景祐前。
一代典刑能幾見，願從几杖閲耆年。
書說曾傳到剡中，不圖今見古人風。
間生伊洛二三子，安得龔黄十數公。
仁性未嘗離日用，道心元自與人同。
絜齋衣鉢慈湖學，願發精微一啟蒙。
枯吟世慮輕，求道不求名。
病起春風過，閑居野草生。
游山尋舊屐，煮藥試新鐺。
別久空相憶，疏鍾隔水鳴。
心遠人間世，燈傳國一禪。
靜中無劇暑，詩外總閑年。
掛錫雲生樹，烹茶月落泉。
幾時歸去得，再約剡溪船。
次第瞻山看水流，夜臺中閟憶三秋。
新松成行如人長，老鶴無言似我愁。
僧奉晨昏惟茗供，兒悲霜露只蘋羞。
結廬終歲關心事，怊悵鍾聲出暝樓。
西湖山下多奇石，師去今遊乳竇峰。
遥想石臺登講罷，野猿歸洞鶴歸松。
王戴溪頭小隠仙，漁翁引上霅溪船。
幾回倦釣思歸去，又爲蘋花住一年。
金魚鎖合蘭缸小，酒不支愁尋睡早。
梨花欲墮風更寒，燕子不歸春自老。
流蘇護帳香雲結，三十六簧清吹咽。
緘書欲寄湘水深，城烏啼落花西川。
爲親從薄宦，不復計脩程。
斷浦迎潮別，孤帆带月行。
秋來江柳變，夜久水煙生。
前路猶淹泊，凄其賦遠征。
兩岸山如簇，中流鎖翠微。
風帆逆水上，江鶴背人飛。
野廟青楓樹，人家白板扉。
嚴陵臺下過，不敢浣塵衣。
衣緇髮可梳，雲外卓菴居。
佛換新花供，幡拈古偈書。
刪松容徑竹，種茗間園蔬。
爲應諸方供，山房盡日虛。
雲陰漠漠雨瀟瀟，坐兀歸輿野興遥。
石磵水流苔路滑，竹籬秋去菊花焦。
誰將束縕求山火，自立寒谿問板橋。
官事奔奔何日了，倚松臨水羨漁樵。
兩山灌木带晴鴉，泯泯春流漾浦沙。
隔岸小舟呼不應，碧桃花外是誰家。
高隠就詩名，中洲雅趣成。
几前脩竹浄，屋上落泉鳴。
柘圃春風織，山田野火耕。
滿山薇蕨老，客至足蔬萌。
未知何王廟，歲月日已非。
熏爐松柏煤，畫壁苔蘚衣。
門空牧豎戯，樹老山魈依。
田家社酒香，紙窖生光輝。
愁霖滴禾黍，秋暮滯雲莊。
但慮輸井稅，不憂無積倉。
竹雞啼野塹，饑鼠走山房。
不飲論文酒，思君覺夜長。
滿樹椶花滿逕松，解鞍纔是暝樓鍾。
上方月白山雲靜，看見東南一兩峰。
看了題名看跋文，自憐不及晦翁門。
野僧惜打殘碑賣，時共山猿洗墨痕。
欲答前春信，西飛雁不逢。
應隨丹竈鶴，同看白雲松。
花雨繙經石，山鳴出定鐘。
何時尋舊住，却說武夷峰。
踏雨來敲柳下門，荷香清透紫綃裙。
相逢未暇論奇字，先向水邊看白雲。
及春遊帝里，賃宅似吾家。
雨霤生新草，風牀受落花。
病多添老懶，慮澹遠紛華。
時與幽人遇，燒香煮茗芽。
一死雖如蛻，殺身真可哀。
僧危能仗義，詩好更多才。
鶴怨蘭亭月，雲消石壁苔。
舊時同社友，寂寞載書來。
去結茅堂霅水邊，曉行持鉢落花天。
得錢未用栽松本，先買溪南舊石田。
寶香熏徹碧蓮臺，別駕尋僧日暮回。
聽雨齋前驚樹長，浴雲池上看花開。
青山久不逢坡老，玄鶴親曾識辨才。
二老風流如昨日，百年詩石未蒼苔。
幾度雲間望鶴飛，相逢猶喜及秋期。
明朝採藥青原洞，好掬寒泉供祖師。
一生貧樂鬢成絲，前輩風流及見之。
道外無營偏愛畫，靜中有趣只吟詩。
雲生茅屋湖山近，秋滿荒園橘柚垂。
見說地幽人罕到，自同妻子種江蘺。
曉汲三泉洗硯回，要看奇石立蒼苔。
騎馿應爲尋詩出，放鶴還知有客來。
一井清寒宜茗飲，千林黄落獨梅開。
他時老圃如能學，只乞山中橘本栽。
東野山人有晉風，歸來三徑自栽松。
錦囊句好閑中趣，鉛鼎丹成靜處功。
無事杖藜隨野鶴，有時隠几看晴峰。
長江近日風波惡，莫向深淵下釣筒。
清晨閑上鬰孤臺，鼓咽譙樓角更哀。
病葉滿山難獨掃，狂花一樹爲誰開。
泉枯石井獅空吼，雨暗荒池鳳不來。
欲向江東問仙老，海風吹浪駕舟回。
凝香句滿空同石，靜向東山卧白雲。
夫子自能明易學，衆人誰解識玄文。
空江短棹浮詩卷，別岸飛花撲練裙。
到得带園春已過，煮茶應共竹間分。
青霞道士來相見，手閲東山詩一卷。
句裏明知山水心，筆端照見煙霞面。
昨宵夢上寥陽殿，仙官敕作青霞傳。
傳成不及卷中詩，罰讀靈歌三百遍。
心閑日日理黄庭，四體和柔勝藥靈。
獨步小軒無一事，老槐陰裏鶴梳翎。
顥氣薄衣襟，疎聲集暝林。
雁驚烟塞夢，鱸入故鄉心。
靜落階前葉，清傳月下砧。
更憐茅屋破，愁絕少陵吟。
閒處春光淡，逢僧共採蒿。
曲盤山磴險，直上塔峰高。
風露侵衣冷，江湖送眼豪。
近年無隠者，空負數株桃。
分得西林雲滿巢，瓣香端爲遠公燒。
阿兄不解陶潛飲，只倚山中水一瓢。
拄杖尋幽古寺中，雲容淡淡雨濛濛。
歸來一笑春多事，野杏山桃各自紅。
浮杯方渡湘江上，又逐孤雲到嶽前。
七十二峰煙雨夜，與誰同話懶殘禪。
雲木陰森天氣清，杜鵑啼了又啼鶑。
幽人午枕不成夢，憶得故山春樹生。
未讓葛洪丹井靈，石根流水更清泠。
多年不見仙桃出，化作老松生茯苓。
風雨三更夢，江湖萬里心。
青燈正愁絕，可惜不能琴。
數幅蒲帆破曉煙，一篙春水漲平川。
誰家池館多楊柳，時送飛花到客船。
萬山環拱祝融尊，紫蓋前趨若駿奔。
火德中天扶日月，炎方一柱鎮乾坤。
久無執贄來侯牧，空有穹碑立廟門。
北望中原青一髮，淒其四岳正塵昏。
天恩下釋湘纍客，心事悠悠月滿船。
種藥已收思病日，著書不就負殘年。
雜花怪石分人去，老竹荒亭入畫傳。
歸夢鑑湖三百里，白鷗相候亦欣然。
入門松逕幽，樹杪見鐘樓。
客至犬迎吠，香消僧出游。
水花迎晚照，風葉引凉秋。
欲作居山計，吾盟在白鷗。
春來日日風兼雨，今日晴明試杖藜。
閉戶不知花信過，野桃開了到棠梨。
玉節先期泛禊川，携壺與客上樓船。
江亭野寺山山好，梅子櫻桃樹樹圓。
看竹靜行松下道，瀹茶寒汲石根泉。
清遊盡日惟觴詠，不學蘭亭悅管絃。
眼白骨多屯，還能閲世人。
空靈三寸舌，不療一生貧。
歲晚離騷國，天涯放逐臣。
相過話人物，京洛尚風塵。
相見忽秋初，言詩足起予。
身雖披壞衲，手未釋群書。
雙徑雲多潤，諸山木易疏。
此心超萬古，禪誦特其餘。
崧岳重生再及申，望餘兩日正青春。
熊羆五十年前夢，龜鶴三千歲後身。
故地寂無南牧馬，桂枝新有北歸人。
黄封賜酒堪爲壽，願頌莊周上古椿。
癡雲蔽嶽行人遠，淫雨摧花白髮生。
萬里尋遷客，三年見此人。
去年南蘭陵，官河無流澌。
陰雲久不見，萬里行炎曦。
太守爲民禱，百拜躬愈祗。
忽然動凉飈，驟雨肆奔馳。
旱苗有生意，下民免寒饑。
感格在俄頃，嗟人自不爲。
頌語我欲作，垂世同曹規。
深恐旁觀者，憑藉立是非。
反謂地勢隆，水散及四支。
縱使雨入尺，立待只片時。
今年芒種後，有雨細如絲。
農家買五兆，寸波成漣漪。
我耳曾聽得，把筆紀小詩。
又傳練湖圯，澒洞南北迷。
浸淫到旁邑，原隰不分畸。
秋中月色皎，老晴頗相宜。
深谷傳地籟，喬松難扶持。
滂流盡三日，處處同一辭。
化工有至理，淺眼休蠡窺。
蝝蝝可憐生，短衣到鳬茈。
冬寒與夏暑，平日何怨咨。
一旦示災咎，反己深思惟。
退寸望求尺，龠合規微貲。
豐艱非逆料，人情恣生疑。
既忻堆如櫛，復話禾無䅗。
遂致陰陽轉，未免水旱移。
固窮不羨富，求足翻成虧。
不知尼父言，三年積銖錙。
一稃與二米，猶勝糠覈肥。
農家多守分，富家當坦夷。
秋深山轉清，雨定水自綠。
庭前牽牛花，粲粲悅人目。
居官已年餘，竟日書吏牘。
因閒窺化工，景象不一足。
促織汝何爲，懶婦絲斷續。
夜長清未眠，題詩燒短燭。
出門看青山，天際晴雲合。
虬松植長塗，亭亭兩紅塔。
誰知百年後，竟坐市塵雜。
老僧隨世機，電眸閲伏臘。
流水洗不盡，就下汙流納。
北窗稍幽虛，清風滿眠榻。
孔聖道不行，乘桴浮于海。
非子深寓言，誠欲警不逮。
我生遊江湖，舟汎聽自在。
有時月初生，滿天雲去靉。
今朝到海邊，潮遲立可待。
固知源脈長，下藏魚龍隊。
想見景晴明，間亦露光彩。
因爾觀自然，天地能主宰。
今日天欲雨，農家名分龍。
雨意或羞澀，霑潤限西東。
入夏雨已多，頗覺支體慵。
輕煙苒苒綠，夕照微微紅。
不奈勃姑語，呼雨雲滿空。
乍晴絲捲軸，復闇花無蹤。
良辰偶孤負，土脈方豐融。
屈指是新秋，細聽鄰杵舂。
秋來月漸清，老火猶未退。
好風送新凉，雲深復昏晦。
徐思此夜滿，豈不令人愛。
暑氣薄前榮，蒸溽肯少貸。
月色到芳池，緣此亦拘礙。
今宵坐中庭，揮麈成獨對。
霜華雜月色，頓然清病肺。
何必泥中秋，此語吾永佩。
爛雨才放晴，街頭泥三寸。
支筇積谷山，寒梅微弄粉。
二十四番風，迎臘先一訊。
青女素精明，竟不易號令。
譬如蛻骨仙，色粧而意整。
惟有吟詩翁，年年來管領。
紅添花滿溪，綠带草穿石。
佳致在目前，遠近記經歷。
雲疎雨漸收，篙長水倒激。
平生一詩卷，未免寫胸臆。
記得坡翁言，在郡六百日。
出處雖不同，我性聊自適。
畫工天機高，腕有萬鈞力。
把筆解寫生，妙處欠人識。
地深煙自引，雲歛望不極。
誰知只尺間，卷藏棲座側。
桃枝糝淺紅，羞带燕支色。
經時歎芳跗，數片墮晴碧。
政緣景色饒，詎忍光陰擲。
波心自在流，夕照苦見逼。
雌蜂不受影，容此雙鸂鶒。
睨目且裴回，暫收西去翼。
籠寬終難馴，水滿好脩飾。
旁人莫癡心，乘勢事箭弋。
庶幾久相忘，飛浮欣得得。
連旬暑送風，對此融胸臆。
不必形似求，枉費半圭墨。
侵晨發金臺，停午泊新河。
風定雨新霽，一段平青羅。
遠烟搴新景，宿鷺行細莎。
臨流洗塵心，此地今幾過。
官事記蒲鞭，少駐聽漁歌。
大哉濬汲功，萬古保不磨。
青山與白水，足以娛人思。
麗花與佳禽，足以令人悲。
因思世上事，感觸特一時。
拘拘守定見，年少紛白絲。
朝來北窗邊，天清雲不飛。
桂樹充綠潤，其色光陸離。
靜坐息萬慮，手携淵明詩。
飲酒得真趣，神氣常自怡。
我飲僅涓滴，螺杯謾爾持。
後山草木深，有禽擇所栖。
婆餠爲誰焦，姑惡爲誰咨。
騷翁繹楚語，解說累千辭。
萬物雖異性，天地同一機。
時至乃飛鳴，人訛反生疑。
禽語空啾唧，有怨難窮推。
好生毛羽者，細聽强誑欺。
遂使本然質，由是深有虧。
清風到階庭，處處禽語奇。
勿問聲如何，天地何曾私。
初官金臺邊，日長頗閒暇。
細賡飲酒詩，喜無俗子駕。
雲輕月緩梳，竹少花相亞。
官塘頗塵囂，數間名傳舍。
吾身聊自適，閲世如啖蔗。
春初汎舟回，晴谿山影射。
蒼苔護魚池，粉牆旁花架。
東風知人情，游絲從空下。
歷覽佳有餘，頃刻在所化。
杜門觀我心，陶冶有鮑謝。
功名蚊成雷，文華珠媚川。
作意每中輟，要當付自然。
誰知蠅頭表，不似詩句傳。
鑑湖生光彩，坡翁真謫仙。
野人延我坐，古木陰四垂。
未語涕先集，昔盛今全衰。
我聞野人語，斯事古有之。
但要存心地，何須問墓師。
小圃近吾廬，呼奴掃階曲。
梅株晚放花，谿水新圍玉。
聲名不厭低，出處今已熟。
倚杖看城山，飛來兩鴝鵒。
西關景色妍，歸來春未盡。
岸淺柳生陰，風緩花成陣。
懽娛垂白親，免得望家訊。
乳燕立簾鈎，別久還相認。
薔薇在其西，老桂在其東。
先後不同時，生毓歸元功。
幽艷占淑景，清香待秋風。
有句莫漫與，騷然固長窮。
爽氣滿清晨，秀色藏山骨。
結亭苕水旁，斷手建巳月。
古語敬書紳，高譚休拄笏。
柴扉喜常關，從今避請謁。
酴醿數尺長，伐木成小架。
玉色映晚春，濃陰接初夏。
濁醪任淺深，細草堪枕藉。
興來信步行，浮雲出山罅。
我家屏圍圖，畫作江天雪。
雪晴行漁舟，蒲帆繫檣絕。
猶記爲兒時，劍立從頭說。
今日親見之，甚欲伴清潔。
淺灘潮未到，小舟不得動。
當時一羽輕，今成千鈞重。
老翁倚篙竿，生寒肩勢竦。
勸翁且歸家，潮來勝乘槎。
盟鷗何處來，聲和春喜近。
賓鴻可憐生，呼羣摩霧隠。
鷗鴻本何心，世人無義襟。
責彼不責己，嗟嗟非獨今。
羣山恰四圍，江潮游其中。
潮低不成山，豈是阨於風。
舟行山漸遠，潮勢同瓴建。
抑之可使高，又作望崖反。
小民海濱居，煎水活妻孥。
指海充府庫，何曾計有無。
鹽成有喜色，摘蔬供午食。
君子勞於心，我儂勞於力。
生男願封侯，嫁女在比隣。
此是古人言，最知天理真。
世遠人亦僞，嫁娶來城闉。
歲序罕聚首，浩渺不計春。
當其出門時，錯落車百輪。
笙簫填孔道，珠翠委泥塵。
堂開牡丹屏，盤橫水精鱗。
徒取眼前富，未問身後貧。
女嬌鮮禮法，薄夫貽所親。
民家女及嫁，擇對走踆踆。
一旦有其家，昕昏如主賓。
誰圖朱陳村，宜爲堯舜民。
我志甘澹薄，不爲物所遷。
園官送杞菊，秀色滿目前。
生育秉至性，陰陽順中權。
可憐黄口兒，匕筯照腥羶。
縱得一餉戲，旁觀成脅肩。
杞菊付中厨，試著薑鹽煎。
至哉天下味，妙處祕不傳。
三賢留雋語，首當師之焉。
歸來清凈居，懶蹋紅紫陌。
有堂新翼然，遠景疑界畫。
暑氣礙秋容，似覺眼界窄。
墨雲吹雨絲，頃刻入地尺。
水勢沄沄來，岸流已拍拍。
老楊溼根翠，穉菱汙花白。
東港與西塍，了不見舊迹。
陰陽反掌間，底事作災阨。
名花逢深春，各自逞嬌怪。
薔薇繞籬根，園丁采去賣。
瑣細不知名，結束擔頭挂。
細細隨輕風，時時與破壞。
詩人浪自吟，放言竟成躗。
紅紫一夕空，又見韶華邁。
亭亭珊瑚枝，懶入名花派。
每見天秋凉，依竹堪入畫。
我志甘鋤園，汲水敢言倦。
擬種百尺松，終宵風雨戰。
土脈分瘠肥，秉性有後先。
蔚然三寸長，荆棘從旁罥。
待得成清陰，方爲世人羨。
畫手知姓誰，拂拭好東絹。
寫此歲寒姿，爽氣滿庭院。
不記少小時，插株泥樣賤。
秋崖一段清，秋水暗生池。
眼力所盡處，不特宋玉悲。
化工爾許巧，閒花糝枯枝。
凉生細細吐，月緩重重垂。
但恨古之人，未能鑄好辭。
從叟悲秋語，如石不可移。
獨愛白樂天，酌酒細吟詩。
漸喜無人聽，格外只自知。
西關近邑郛，閒地素來廣。
規度三五弓，栽花屹相向。
第一覓竹本，宗生要易暀。
晚色翠四圍，依約見秋嶂。
老雞先司晨，除柵試一放。
峨冠汙枯草，鮮明莫能狀。
厨人出新巧，收勳到盆盎。
持送文園翁，小字書佳况。
江南多澤國，別派亦成湖。
渺渺明佳景，紛紛展畫圖。
層穹邈無際，浮翠前峰孤。
欲喚扁舟去，筆牀茶竈俱。
東邊嶼深幽，穉蘆不記株。
花輕相上下，隨風掠酒盂。
湖中開一鏡，中有雙野鳬。
可憐知者少，此趣未嘗無。
人情易愛憎，品花語最嚴。
遮護富貴花，排日掛牙籤。
驕態不自持，霏微花上霑。
虛名竟何益，餘事付寶奩。
花開有遲速，稟氣等洪纖。
到眼俱可翫，何曾形棄嫌。
幽幽牽牛開，碧色照疎欄。
勿云此花陋，所取緣傷廉。
迎秋花事稀，蝶翅依沙晚。
籬落繞紅園，暗遣佳名損。
立名豈願醜，一定不容返。
寧避市塵喧，甘作山林遯。
柔枝綴鳳兒，欄外成錦幰。
婉婉風味殊，苒苒煙光遠。
治世鳳朝陽，吾道何須偃。
毋學接輿狂，終日空思忖。
蘭以深而香，避世非吾忍。
移根植堂下，遂使世人囅。
誰知秋華拆，未許流聲盡。
即之色漸溫，佩之芳愈敏。
因觀太古音，試理幽蘭引。
幽蘭本香草，名隨四時泯。
奈何楚子孫，些只徒自窘。
一枝三四葉，與人作標準。
小園雖偪仄，堂成春告殘。
羣山當目前，翠色煙中繁。
隔隄多垂楊，紛紛風前翻。
畦夫爲予言，宜插秋牡丹。
既無傾城艷，亦可酒筵看。
根株雖脆弱，千葉攢中單。
夕陽媚晴水，紅濕回輕瀾。
休從殷七七，染法成欺暪。
越中官賦重，有田即追呼。
小民生計薄，何以存妻孥。
前賢念民切，潴水啟鑑湖。
自此歲常登，不計大有書。
湖堙水漸涸，往往事耕鋤。
禾根雖浸水，天秋翠平鋪。
后王主生育，詎肯餒一夫。
盡說湖田好，大勝行商車。
商車利縱博，巨濤與險涂。
湖田若不熟，明年豈全無。
前回渡娥江，夜半呼舟行。
今回渡娥江，風迎晚潮平。
人心險於潮，潮頭平於路。
娥心無古今，潮隨漁篙渡。
天清雲捲幔，風定水開奩。
既知鑑湖闊，所取胡乃廉。
一曲期自足，千年名字馥。
我來拜遺像，端可激頹俗。
偶成石筍遊，山色浸雲表。
兩輪天地闊，一覽江湖小。
渴飲金沙泉，饑餐翠松苗。
鄴公何許人，遥想好風標。
縣市已蕭疎，何况在西郊。
浮雲不成山，濁雨平淺坳。
紛紛占生殖，蓋頭一把茅。
釣魚尋竹枝，明火采松梢。
翻成水墨畫，極意竟難描。
移時反官舍，遊僧初解包。
潜思目所寓，肯把聲名拋。
試問耳聾許，終勝掉頭巢。
秋來纔幾日，得雨洗暑氣。
庭前容人行，瑣細開野卉。
似覺氣象殊，鄙薄牡丹貴。
不是怨春風，政緣出處異。
柔得千年存，剛則片時易。
彈指秋又深，靜處覷萬彙。
胡床倚竹根，清入詩人胃。
好風緩緩來，側耳聽絡緯。
將軍生沛邑，樊宅在吳墟。
既沒其先語，决知非此居。
排門忠尚在，浮甲事尤虛。
却恐同姓者，相傳佚本初。
雨來磵水碧，磵遠山勢斜。
磵邊隨意坐，瑣細覓開花。
野蝶深有情，翾翾依沙晚。
以渠流水心，醒我觀花眼。
鶴隠乍來時，年方三十七。
忽忽十七年，終始如一日。
卜居在邑西，近我讀書室。
閒來劇笑談，友情似膠漆。
筆端備六體，紙上春蛇逸。
兩鬢吹秋絲，吟詩紀經歷。
去年金臺歸，今年三十六。
守拙伴林鳩，折箭存飛鵠。
小園接屋東，有堂依水綠。
浮雲前山來，蕭放忘拘束。
雲已久無心，細看猶未足。
起來一杯酒，從此覓歸宿。
我與鶴隠交，一紀又踰五。
燕飛知春秋，雞鳴便風雨。
惟君勝蘇端，許我似杜甫。
忘情更忘言，握手見肺腑。
君或醉時歌，不問歌差誤。
醒後頗快人，續續寫詩句。
向來未服役，君室日清閒。
侵曉披衣見，中宵曳杖還。
溪梅粲玉萼，幾度開笑顔。
邇來君累重，旬月旅長安。
葛屨蹋塵沙，春在湖山間。
忙裏買小艇，何妨卧看山。
一春隨意行，濟勝欣有遇。
不愁風薄人，但愁雨深阻。
亂山煙中藏，勃姑聲轉嗉。
春無三日晴，前人句已寓。
惜許好花枝，爛熳少人顧。
君久不在家，花思依柳絮。
微官當力勤，後月已戒路。
思君且話言，處處放閒步。
花前借鶑吟，卷中笑魚蠹。
民家老樹根，小憩覓幽趣。
更後四十年，同君尋舊寓。
斯事姑置之，尺書寄飛羽。
天秋桂子香，我舟從西來。
愛君丰度好，面上無塵埃。
相逢各草草，未暇開情抱。
贈君以一言，功名薄穹昊。
新春雪初晴，記水三四程。
徘徊梅花樹，邀我了詩情。
近代李伯時，能畫天廄馬。
畫本出心匠，不在韓幹下。
真骨獨當御，汗血沫凝赭。
爲渠生光輝，神妙非力假。
平日熟意態，繪事頗閒暇。
誰知贋易真，萬馬悉喑啞。
色带碧雲騢，和鸞亦雅雅。
一筆竟不予，此意識者寡。
武侯出師表，子陵釣魚磯。
達則濟天下，窮則歛所施。
凄凉數間屋，荒草碧離離。
功名挂人口，毀譽復隨之。
檥舟三高堂，快讀石湖碑。
不有君子生，何以立國基。
夫君守定見，遯野身自肥。
儻不爲時用，猶當師仲尼。
血指恐及己，旁觀付盛衰。
汎湖誠僞計，思鱸設虛辭。
區區務力作，反蒙樵人譏。
松江水不窮，那能洗瑕疵。
石湖擬小山，三招何逶迤。
字字春秋筆，史氏當憑依。
武林有西湖，湖上水仙祠。
君復隠孤山，清名敵伯夷。
死無封禪書，小詩揚京師。
坡翁刺是邦，寒泉薦江蘺。
在郡六百日，遂踵居易規。
終焉配水仙，事定分是非。
邦人思坡翁，要和甘棠時。
遂肖三賢像，相與祝其尸。
三賢得其操，三高得其微。
篙師催我行，日落江水湄。
勝槩棄道旁，翠色空蕭爽。
泉經古澗流，鳥趁枯藤上。
俗眼眩浮華，紅妝圍翠幌。
入山恐太深，更肯契心賞。
山靈亦退聽，佳名慮標榜。
斷綆汲寒深，隨人墮世網。
結廬枕石隙，其下通泉脈。
新開數尺泉，涌然如乳白。
道人北山來，閒話到終夕。
徐云茶已芽，氣味及高格。
絳囊映綠色，未嘗齒流液。
汲泉滿歙缻，篝火勿遽迫。
須臾蟹眼生，茶新手緩擲。
薑鹽宜屏除，祇能添水厄。
東家機杼鳴，西家舂杵急。
西家荷艷鮮，東家竹翠濕。
小小了生涯，四壁從渠立。
昨朝雨傾盆，雞柵又新葺。
柘葉延凉陰，父母妻兒集。
村南沽酒歸，佳饌有魚入。
古人對鏡辭，率是年紀老。
出言反成悲，未免耿成抱。
間有少年人，對鏡默祈禱。
第一早功名，第二多壽考。
第三欲富貴，滿屋貯珠寶。
此心機械生，此身晨夕惱。
用一每藏九，終焉乖至道。
目爲守錢虜，名字亦可保。
不見王夷甫，舉去忘稽考。
我今對鏡別，有酒便爲好。
欲醉未醉間，浩歌出晴昊。
荷花解人心，風前互傾倒。
秋深氣轉清，夜閒更正永。
庭前菊半花，天外雲收景。
試呼麴生來，綠色照瓦皿。
悠然兩相忘，何必問形影。
營居在西關，鍊句誰能和。
水深舟已行，雨驟雲無奈。
殘花蝶倦棲，弱柳鳥驚墮。
橋杆挂稻頭，小定事舂簸。
带濕芒盡除，易破粒漸瑳。
世路久羊腸，人情隨蟻磨。
每祈天雨寶，非是心好貨。
力行毋自畫，浮言空相挫。
因閒到農家，暫憩同客坐。
別港野鳬歸，斷籬瘠牛卧。
老翁語殷勤，今歲多坎坷。
望晴眼力枯，護田衣袂涴。
政恐官稅虧，不顧茅屋破。
老翁勿預愁，太守兼勸課。
丘明紀大饑，孟子憫人餓。
瑞花舞綏綏，來秋真可賀。
去年正月尾，雲片綴雨絲。
今年二月頭，雪花一尺圍。
豐登有定數，元化孰可窺。
呼奴粲燈篝，細誦辛卯詩。
呂君年八十，曾賦春雪詩。
平生慕韓愈，大書萬玉妃。
我時年甫冠，辛苦鑄好辭。
功業只爾耳，歲序空推移。
先生聲名高，引人同吾道。
來訪孤山師，草木富華藻。
有泉出山罅，碧色巧縈抱。
甚欲酌此清，仰天應笑倒。
事行人所難，塗人未深信。
吾身一時高，佳名萬古振。
堂前頗幽虛，老竹添翠潤。
世俗日澆訛，風流今已盡。
文章如元氣，又如水赴川。
宿習務洗去，仲涂當日賢。
扶持正統在，後學承其傳。
衆目不可掩，璣衡麗青天。
束带立朝廷，平日有定力。
挺挺道鄉公，面上無佞色。
諫書與天通，那暇顧荆棘。
墓祭記學宮，賢哉太守職。
人心具天性，嗜好各不同。
荒凉陸子祠，寒泉引碧筩。
名者身之累，千載存遺蹤。
獨有吟詩人，時來繫短篷。
希聲少年日，勁風盤青蒼。
與世既不偶，投老頤山旁。
蓺花靜天理，濬泉發新芳。
斯事古亦有，君子戒反常。
臞叟久不出，短帽半離披。
天公有新事，剪雪玉參差。
仰瞻銀海眩，須臾肆寒威。
試呼緘口翁，時復一中之。
初如薝蔔飄，終似白練馳。
陰氣無所泄，乘風舞綏綏。
山明失紫翠，手板休拄頤。
磎流有層冰，艇子寸步移。
寒禽集深條，可憐翅翎垂。
擁爐回陽春，始覺溫四肢。
我生僅再見，老農重嗟咨。
錦里杜子美，姑溪周紫芝。
文章江漢流，初不事支辭。
遺編可推究，古豈異今時。
無此雪與寒，何翅五吟詩。
宜瑞不患寡，寫檄誅雲師。
細雨饑寒色，忽被北風吹。
楊柳絲不長，免得成別離。
西家杼錦繡，東家粥文辭。
天地本無巧，人世嗟何爲。
今年氣候遲，五月寒尚在。
花柳已稀疎，軒窗頗瀟灑。
提携一書篋，轉盼十五載。
自拂蛛蝥去，文字生光彩。
名起致人嫌，俗冗令我凂。
袖手細旁觀，小大立可待。
樵夫唱竹枝，漁人歌欵乃。
清適付儻來，浪語免後悔。
吾家儒代耕，官卑謹勤怠。
入夜傾碧香，聊用澆磊塊。
官居盡日閒，隨意自消遣。
出門河水清，風定回長練。
煙林入畫圖，脫葉霜新絢。
景色爲人妍，一歲知幾變。
因思天地間，是處堪留戀。
指隨襟袖寒，地氣近淮甸。
歸來吹青燈，峨冠看經傳。
今人聊復爾，古人不可見。
牆東古楊樹，秋來已憔悴。
非無歲寒心，政以枝條脆。
陽春敷新榮，生育不擇地。
依依楊柳枝，風前舞嬌翠。
嬌翠雖至柔，中有生生意。
夜長何漫漫，誰爲勞者辭。
致身清明朝，誰爲感遇詩。
古來賢達士，氣志不肯卑。
曳裾非素習，不過祈人知。
一言偶相契，遂踵蕭何規。
嗚呼今不然，車馬日以馳。
朱門極富貴，長途多寒饑。
立身榮辱中，每見無不爲。
平生毅然節，反爲今所虧。
赧顔度朝夕，同隊如小兒。
結茅枕吳羌，清名萬代垂。
束髮能綴文，未解知其奧。
脩綆汲淵源，所得是潢潦。
年來三折肱，逢人漫稱好。
古意愈簡淡，新說恣顛倒。
如何十日曝，只望陰雨膏。
閉門覷天功，時至學自到。
霜色白皚皚，與雪竟無間。
不獨齊國人，凌晨歌甕飯。
古瓦燦奇葩，纖微分六瓣。
雲寒曉不開，雝雝有孤鴈。
猶記前十年，躡舄青螺綰。
舒徐酌細泉，委折登危棧。
獨恨來倉卒，野服未易辦。
去年買小舟，歛板作微宦。
荒凉屋數椽，門外多車輚。
旋呼市居人，觕葺如縫綻。
寂坐冬夜深，霜風吹兩骭。
舊書不敢廢，官事不敢慢。
達哉漆園翁，出處任鵬鷃。
朝來瑞花飛，簷前成箇箇。
老農村中居，沽酒自相賀。
不願擔石儲，但願免饑餓。
連年田有秋，牆東添石磑。
春來亦有花，竹外江梅破。
倡桃與妖李，臨風自嬌惰。
上天新賜瑞，莫測花機大。
毫端已先知，浩歌續楚些。
冬雪已飛舞，冬月愈明皎。
午夜靜人籟，一目天未了。
荒村木杈枒，上有烏鵲繞。
胡床擁破裘，呼奴取青醥。
良夜天下同，妙處識者少。
何必與人言，壯志出塵表。
前朝到牐南，冰開春意動。
寒風先觱發，日色尚曈矓。
老翁禮頗恭，側立手先拱。
殷勤謝官儂，筠籠野果重。
顧我守官下，仁惠愧劉寵。
其位偪而卑，惟知短檄捧。
舉袖謝老翁，毋以斯言恐。
我見誠暖姝，我才甘散冗。
心官素坦夷，幼荷父兄詔。
口誦太古篇，煙村雜漁釣。
誰知賢者樂，竟坐旁人譙。
偶有百鍊銅，鑄作架上照。
形模雖不同，小大亦相肖。
一爲世所移，作事非素料。
酒中有妙理，勿學淵明笑。
淵明曠蕩人，行藏同荷篠。
天外有奇趣，勿學孫登嘯。
孫登隠逸輩，施爲異常調。
萬事付自然，吾方詣至妙。
歲晚星回天，雪晴雨收脚。
畦丁昨夜來，老竹如新斮。
我本一書生，紙上守糟粕。
治圃非素長，方欲求其略。
吁嗟天下人，方以鄰爲壑。
人心自爾殊，化工無厚薄。
羣花極妖麗，不似梅花清。
孤標年年在，吟意年年生。
香清到詩骨，可翫不可名。
安得李杜輩，美酒爲之傾。
荆楚遺風在，瑣碎陳佳筵。
猶憶總丱時，兀坐空自憐。
老妻劑秫粉，夜永燈花偏。
瀲盌蔗漿穠，晴雲繞目前。
翻匙玉比潔，膠齒珠相駢。
我髮日種種，流光自年年。
門無送酒人，誰能中聖賢。
因試囊中術，妙處有機權。
由來寓于手，不在刀削圓。
汎觀天地間，幾者物之先。
大阮精詩學，詠物巧回旋。
虛名付儻來，默守終日乾。
吳生泥於方，所見何拘攣。
三復叔兮什，華池水潤咽。
水淺荷亭亭，風過半欹側。
入水元不濡，須臾見本色。
偶然成珠璣，至妙人孰測。
乍散起微波，再圓聊作劇。
瀾雨未舒晴，浮雲時擁墨。
小池瀰舊痕，一旦寓新飾。
荷平綠水深，翠滿真堪惜。
切勿濺成珠，漾去靜如拭。
牆邊紫燕留，柳外紅日晚。
川明山影動，風緩波聲遠。
吾道付悠悠，世塵空衮衮。
精廬傍官河，時有舟車返。
古賢用志苦，吟詩一字穩。
乃知半夜鐘，絕勝木蘭飯。
薄薄酒，解愁顔。
醜醜婦，勝居鰥。
但有粗繒大布包裹了，爭羨危冠華服傴僂趨朝班。
就令真封定遠侯，何如生入玉門關。
蘇秦富貴却輸負郭二頃，管叔兄弟恨不茅屋三間。
張公厚葬保首領，嵇康養生誅市闤。
亡羊未易較臧穀，爭地適足誇觸蠻。
錦衣未暖沐猴敗，仙舟無耗鮑魚還。
狂謀正使鬼笑，薄命豈坐天慳。
不須乞鏡湖三百里，不須買蓮峰一半山。
窮達憂樂付與三萬六千日，但恐一生辛苦不若一生閒。
薄薄酒，免厚味。
醜醜婦，得長年。
淵明飲酒聊小醉，醉後清風北窗眠。
季倫百萬買嬌麗，一朝禍至空棄捐。
因思達者得其趣，那用情愛汩心淵。
門栽五柳池種蓮，瓶無斗粟囊無錢。
浮雲富貴不須問，在世得失付自然。
君看曳玉垂金趨魏闕，何如躡舄散策吳羌邊。
君看奇珍異味食方丈，何如糲飯野蔌在目前。
古來知此亦自少，或出或處隨吾權。
入秋雨過暑光薄，桂子將綻添清妍。
抱甕獨醉有深樂，不用抽釵喚李娟。
薄薄酒，無餘味。
醜醜婦，有餘妍。
君看行樂且隨分，不用美酒麗女驕目前。
紛紛萬事如雲過，塞翁祈福圖免禍。
屈指富貴能幾人，大笑書生守寒餓。
書生作計亦不癡，開尊對花吟好詩。
醜婦買魚赤脚煮，醉後狂歌發真趣。
雪意垂垂雲滿天，梅花一枝放清妍。
與君蹋雪看不足，歸來吹鐙傳詩篇。
此詩只許梅壓倒，句中染香疑登仙。
梅兮再四乞避舍，杳渺初不到靈堅。
我恐么鳳暗作祟，嶺梅碧落侍班聯。
空留佳語塗耳目，歲月冉冉知幾遷。
况君姓氏占仙籍，隨分了却塵世緣。
想今共梅成莫逆，投壺一笑三千年。
江南春訊誰領略，杖頭那用挂酒錢。
園林綠暗花事稀，蜂愁蝶怨依夕暉。
天工續續施巧手，眼邊無日不芳菲。
須知萬物都是假，苦泥實相第二機。
支花附石水清泚，端莊自是蕭然姿。
來從鹿苑塵頓洗，暫登螢窗聊發揮。
芳苞攢葉毋乃密，清香徐徐風作圍。
我方寂坐息百慮，對此不覺板拄頤。
荒山草木能嫵媚，從今細尋莫相違。
我家分占清溪曲，溪曲新添數椽屋。
屋前花竹占清妍，更植芙蓉伴黄菊。
植時止是三寸栽，雨打雪埋地氣回。
深培淺壅那費力，想見錦繡沿溪開。
向來爲渠轉一語，欲絆秋光堅不住。
于今秋光雖勝前，花開却恨隔江浦。
畦丁知我酷愛花，風吹芳訊到官衙。
淡紅深粉足嬌態，高高下下依日斜。
人生行樂何須定，蹉見此花頭次盛。
蜂脾添蜜採偏多，蝶婢尋香屢來聘。
因報畦丁輕削根，趁時亂插不厭繁。
今年開遍明年續，要使長蒙天地恩。
主人做官在虞水，亦有芙蓉滿閒地。
看花翻憶植花時，酌酒一杯誰寄似。
池邊梅花種幾時，枝柯古怪苔紋圍。
可憐守分不入宜，開時却有天然姿。
因看冬夜月初上，景象森然最難狀。
梅枝寫影已清奇，不用畫師作圖障。
凡花雖艷艷在眼，梅花带清清入骨。
時人喜艷不喜清，綺言麗語寓輕忽。
池邊之梅格又高，霜月次第上林皋。
平生愛梅被梅惱，梅亦憐吾非年少。
前年看梅清溪邊，萬花依枝占芳妍。
去年看梅金臺下，一枝傍竹秀而野。
今年梅花勝舊年，急呼麴生來座前。
折花飲酒到夜半，羌管休吹且頻看。
旁人笑我心太癡，花開花落由天時。
如何苦作十日計，慳風妬雨誰得知。
我雖不言見已慣，倚著茅簾聽過鴈。
明年梅開在清溪，不妨訪梅西山西。
夭桃倡杏羞蕋紅，東風未傳第二訊。
忽吹山頭雲擁墨，細聽簷牙雨成陣。
公堂閴寂春晝長，病夫兀坐湘竹牀。
童子添火深炷香，萬念不生兩相忘。
浮雲四散雨意濃，小池水滿不可容。
前度久晴今久雨，綠牋端欲問太空。
太空高兮渺無路，風力翦絲得小住。
農家一飽庶有期，笑殺春深脫布袴。
前日雨聲無一滴，官河不堪行小舟。
只因連夜雲送雨，軒窗處處留清幽。
人心不同分好惡，陰晴無準言妄吐。
杜陵曾賦貧交行，豈是今人不如古。
古人今人莫預愁，皇天念民耕西疇。
翻手覆手言俄頃，功過只須付毛穎。
夜來雨足半篙水，西湖荷花紛錦綺。
扁舟載酒作清游，香入衣襟風緩起。
西湖之景天下無，萬句千言空滿紙。
山依華屋屋依山，湖光渺渺相回環。
因思古人比西子，又見今人比賢士。
東坡詩句脫塵凡，不比今人較形似。
今時亦自有詩人，毫端無窮契天理。
山頭墨雲未肯歸，牐邊積水正漣漪。
去年苦旱望甘雨，今年久陰藏晴曦。
天心人意默相契，雨多不止尺入地。
訟風擬學韓退之，深恨綠牋無好辭。
君不見晉陵縣北異事傳，夜氣將深纔出沒。
古來至寶默有數，精英之藏寧久鬰。
我閒試爲訪遺蹤，惜許邦人忘歲月。
不然上亦逼星躔，兩無相合歸芒芴。
當時奮身萬策湖，愛向東山穿香骨。
豈知服猛盡奔馳，潛地而馳真異物。
雨侵古蘚滿荒臺，虛名空在何有哉。
嗚呼金牛計已竭，胡不犠尊陳帝闕。
海風顛狂衣袂摺，長檣巨艦去如葉。
却行小立視荒田，老翁擲杖呼妻妾。
成行再拜告官儂，舊秋潮大經短堞。
只因鹹水入田來，雖築田塍已晚哉。
官儂不知苗根透，戽水浸苗望苗秀。
日蒸水氣反枯苗，不如莫種只望潮。
連日天晴雲送雨，羣山環繞翠相聚。
湖心波起小玉山，映带不多添媚嫵。
十年江湖寄此身，每到佳處喜生津。
豈知築隄限海水，底事毀泐築更頻。
君知此理休更說，只緣今日人心別。
杭州西湖天下無，重樓複閣成畫圖。
中宵與客買舟去，千金間亦呼名姝。
自言此游有真樂，月明星稀飛林烏。
珍殽旨酒雜樽俎，水精之鱗盤橫鋪。
光陰鼎鼎暗中去，事業泯泯紙上拘。
蘇仙在郡情甚適，君復居山身頗臞。
英風既往不可作，蹤跡勝槩生荒蕪。
空留濃粧淡抹句，思士久泥反長吁。
金罍有溪名西湖，我來適當夏之初。
萬荷疊疊風捲翠，群山隠隠雲依梳。
岸頭有亭翼然立，明秀拱挹美且都。
名園花卉憶靈運，古洞深遠棲仙姑。
月當下弦遲開鏡，高燒銀燭行冰壺。
君不見水利及人居第一，爲壑勿學白圭術。
江潮衝田漸成地，地久歸鹹有其味。
小民泥爐候泥乾，勺水煎鹽求淺利。
農家耕田望秋成，煎鹽得錢盡力爭。
嗚呼小民盡力爭，農家輟耒愁空生。
上虞溪湖十四處，昔日是田納官賦。
逢秋民間欠灌溉，縣官作文告后土。
民間以田濬溪湖，田上官賦却抱輸。
閑時潴水旱時用，縱未全熟無全逋。
古來人心平似砥，今來人心薄于紙。
不念平人輸賦苦，情願自爲悠久計。
大臣奏事怡天顔，以民爲基古已然。
况乃民間推己有，明知食是民之天。
此事傳來猶未久，爲雨爲雲翻覆手。
拽碑使平命工磨，別鎸奇文垂不朽。
鬼神訶護屹不移，至今碑上光陸離。
噫嘻人心不如石，使我歎息重歎息。
深秋檢旱步田隄，天清日懶風緩吹。
行行不覺筋力倦，前山數鴈带斜飛。
老農指點前頭路，便是義門植碑處。
義門當日篤於親，十世同居無異語。
可憐年遠子孫微，頼有此碑名未虧。
子孫能守前人志，田雖一畝不忍離。
斂襟讀碑幾百字，重歎今人深有愧。
老農耕田莫深鋤，臺高要記義門居。
山田多怕旱，引水以溉灌。
不知雨勢狂，衆流極迷漫。
君不見三鄉農，一年之計一夜窮，雖有人力無由逢。
山川信美何處無，只許漁翁把茅居。
四時風月俱占斷，詩人琢句空長吁。
漁翁平生家累重，得魚入市日曈矓。
裹鹽糴米了晨炊，依舊尋魚波洶湧。
山川雖好儂不知，只知取利他何爲。
羣居出巧結新網，名以攔江縱所施。
鯉魴未免僅出入，切勿因香戀微濕。
破壞好景是漁翁，不用健羨琢句工。
聖人設險今重險，取與不取戒以漸。
墨雲偶過雨數點，萬葉辭柯霞山崦。
風聲怒號作新寒，斷蹊曲港路艱險。
山中之民屋蓋茅，豐歲往往成樂郊。
分有大小隨分足，旋折豆稭煨冷粥。
采蕺采蕺蕺漸綠，蕺山昨夜雨霑足。
越女提籃入市中，論價不止金與玉。
開時花似蕎麥花，亦能蔓生走長蛇。
龍肝鳳髓久無味，却尋野蔌新矜誇。
聲名在世多相忌，最厭薰蕕同一器。
我歌采蕺非虛辭，采蕺歌中有深意。
縣樓漏鼓聲逄逄，秋深夜永睡未濃。
窗前秋色已可掬，枕畔秋凉能暗通。
偶思向來所歷事，記一忘十馬牛風。
醒然如寤或省起，四壁不耐吟秋蛩。
秋蛩賦命抑何小，聲則甚大凄而雄。
艱難七月陳王業，警戒再四由姬公。
如何秋蛩蒙好語，意謂有漸將成終。
初非卒然來徑去，有如疾風轉孤蓬。
入我牀下聲更切，恐我佐邑務纖洪。
情知官府印窠大，不信民間機杼空。
就中懶婦絲未理，狂謳野舞廢女紅。
競言秋蛩非促織，自是合歡人不識。
綠牙作籠金作柵，萬錢爭買成戲劇。
撫枕三歎忽成詩，秋蛩秋蛩竟何爲。
汝喙從此箝，汝聲從此辭。
不平之鳴汝何預，宵爾之織汝無衣。
自形自色雖天付，我欲睡矣汝且住。
懷仁兩龍今幾載，墨色欲盡形模在。
有時驅雨成波濤，妙處暗與神明會。
三江七澤龍所居，夜深簸弄明月珠。
爲人圖畫雖左計，不識憑依當殿隅。
世間紛紛稱畫手，誰識懷仁是劉叟。
龍兮龍兮神其靈，長使邦人書大有。
二九相喚不出手，婦人紉衣先紉袖。
門外霜風吹倒人，相見玉壺冰舊酒。
去年家居坐竹窗，日陰移處梅梢長。
今年負丞在山邑，並海寒氣非尋常。
前日昨日風四起，頃刻凍合省河水。
鴈宿蘆花亦倦飛，只待桃花初水肥。
去年雨多浸坤軸，排簷日日注銀竹。
菊花已老强飄黄，荷葉雖枯猶護綠。
今年梅雨久不來，暑風吹乾生塵埃。
苦求涓滴潤田畝，敢望瀲灧添酒杯。
昨日雨意十分好，雨聲不斷真是寶。
誰知好處放些慳，尚使老農惱情抱。
拙翁負丞方五旬，爲民致禱施殷勤。
飛雲漸黑開又合，戀戀未竟林花紛。
三雀相逐枯竹低，鼠狼睥睨雀高飛。
可憐一雀翎翅短，天寒日暮充爾饑。
充作饑腸僅一飽，雀雀悲鳴猶未了。
至今不敢眎枯竹，揀得寒林深處宿。
昔年曾作梅花夢，夢回衣上寒香重。
矮窗偶見一枝開，早是江南春意動。
凡花不似梅之清，精神骨相由天成。
屢從畫手細傳本，但知刻畫非寫生。
官塘荒寺門斜掩，歲久廊欹風雨颭。
不須晴雪明千堆，賸喜墨痕留數點。
人身日夕何曾休，血隨氣運長周流。
偶然逆轉背常理，未免凝結成贅疣。
少年每誦海潮賦，徑以人身爲譬喻。
君看沙漲潮頭回，却向別流亂衝去。
攔不住潮頭，從此失故步。
人身調養勿傷和，潮汛緩來爭奈何。
羣牛見水身半濕，水淺泥深踝全入。
摇頭擺尾緩緩游，羣牛相呼卒未休。
牧童在旁短鞭指，童既無言牛漸邇。
人牛兩忘日自長，水茫茫兮禾蒼蒼。
前年毘陵登多稼，萬頃黄雲在亭下。
斷碑依壁毫髮微，擊壤老人歌聖化。
今年負丞到會稽，州園瓦影碧參差。
中有一亭容數客，鬰鬰兩字標璇題。
吾聞國以民爲本，民向東郊事耕墾。
與民同樂識見高，秋成沽酒來遊遨。
山中老人久不見，忽然遇我清溪濱。
手把幽蕙數十本，清香襲襲侵衣巾。
向來我曾著數語，定是久闇蛛蝥塵。
老人詳說種蕙法，泥酥沙軟水力平。
亂山深處少人跡，歛藏不耀席上珍。
即今得登君子堂，藹然能被天地仁。
小盆別種山荷葉，種時近水開晚春。
青青之色亭亭立，似與巴豆爲弟兄。
不然太華山頭種，小變厥初翻樣新。
草木至微同是性，出處一異虧本真。
老人前身恐是郭，隨緣衣飯甘淡泊。
爾雅讀書吾未能，聊爲老人書大略。
此去中秋纔七日，明月堂前秋可即。
山深水遠斷人蹤，僧云居此探消息。
老松夭矯雙鳳翔，翠色依月新凝光。
神仙所居無乃是，我來訪古摩蘚蒼。
夜長月正當窗白，風入松梢聲劃劃。
娥江元自通濤江，脫似江潮撼僧牀。
君不見東坡先生豪一世，寄語重門休便閉。
胸中吐出黄初詩，詩勢如潮夐無比。
又不見后山居士真仙人，每遇奇觀精神生。
悠悠江水流不盡，晚日浮沈潮勢平。
披衣起坐寂無語，松影參差復如故。
風聲四散不暫停，遥見江流趁東去。
三十五日不見君，今番寵訪又三旬。
喜君風度勝似舊，未暇取酒細論文。
西關之西蔣灣北，隨分各有數間屋。
只待梅花摘索開，共君清賞意自足。
古人重交情，初不分秦越。
詩句聯珠璣，中心瑩日月。
何人作此圖，筆墨已超絕。
因圖想當時，交情重于別。
君不見朔風漠漠沙草寒，子卿仗節歸漢班。
河梁執手不忍去，安得同飛無羽翰。
大雅不作詩格變，只今知誰傳妙手。
既愛虛飄狀風雲，又愛雕鎪桮杞柳。
半生于此寓吾身，曉吟夕鍛苦用心。
可憐汩汩逐外物，未免漸漸虧天真。
我今久已乾面唾，閉門政要深自坐。
春來織柳鶑弄聲，秋至凋葉蛩相和。
牀頭一卷古人詩，疾讀緩讀莫相疑。
君不見口耳之學求宗派，不問血脈在不在。
山容偏向秋深瘦，轎行十里日將晝。
斜斜雁字雜真行，節節芙蓉攢錦繡。
向來頗恨日月遲，而今翻道光陰驟。
是中有策君豈知，心要清閒手長袖。
片言輕發潛禍機，駟馬難追焉用救。
州家因旱授民詞，差官下縣拯民饑。
嗟予竊粟慚一飽，破裘短袂肩相隨。
君不見流行坎止言所寓，初程且到十里舖。
玄蟬聲清入吾耳，暑氣駸駸猶未已。
殘花挺挺留鹿葱，嬌態娉娉是荷婢。
偶然一雨雲紉裳，池邊雨過風送凉。
小蟲深集楊柳影，一段笙歌清更長。
先生筆端侔造化，妙歲清名滿天下。
久知富貴等浮雲，已悟世情同啖蔗。
置居陽羨山水妍，湔滌埃塵聊稅駕。
豈知地主無所容，天地雖寬如傳舍。
一朝焚券還其居，意氣不迫愈閒暇。
年深此事竟莫傳，欲紀詩篇愧陶謝。
先生祠堂幽且深，今人那識古人心。
但把丹鉛較形似，滿廊遺像成兒戲。
前時著脚清凈坊，山童殷勤進山茗。
半杯春雲滿晴空，午困瞢騰頓能醒。
山深有鳥聲清圓，俗名搗藥頗堪聽。
從來不起市朝想，定亦久知存所性。
何如搗茶伴老衲，疾病去盡竟歸正。
數株寒菊带秋清，一篆香烟留日永。
顧我服官走芳塵，心雖超悟力未猛。
氣猿意馬難同防，未免稍縱肆頑獷。
人言茶味怕齒知，日漸月漬遣胃冷。
不然除膩立奇勳，氣象森嚴費忠鯁。
建溪早芽細如鍼，來春喊聲徧山嶺。
銅模新製號鳳團，絳紗斜紉護龍餠。
竹窗拂拭金石堅，碾破霏霏光炯炯。
舊曾識此今罕見，山茗一旗生舜井。
冠裳不加貌自若，厥包斷不請僥倖。
須知老衲定中人，任柳生肘木生癭。
古人聲名期不朽，一言之謬如此酒。
今人隨世就聲名，浮雲變滅無不有。
詎知老杜可歎詩，爭似憲公當陛奏。
文章遠繼商周作，氣骨已逼秋山秀。
晚分符竹行其志，務在人民安𤱶畝。
仁聲既遠姓氏傳，遺跡常存鬼神守。
老檜槎枒枝榦古，參天黛色猶衝斗。
終然依附得聲名，孰謂今人不如否。
山城並水寒較早，鴛瓦新霜寫花草。
五朝三朝風蕭蕭，九日十日雲飄飄。
秋將歸去冬又至，寒色不遮萬山翠。
小窗倚徙片時間，有美人兮隔江水。
田家舂米盛土倉，祠竈新鱠鯉與魴。
粥分口數顧長健，不賣癡呆儂自當。
爇火照天田蠶好，打灰如願從所禱。
一聲竹爆陽春回，城裏看燈歸已曉。
我生把筆作耕鋤，年餘三十腹空虛。
不如爾農隨分足，只怕門前人催租。
君不見深閨有女禮自防，心事炯然並秋霜。
江頭日日望夫壻，願身成石立道傍。
人傳其下多風雨，天地默與之低昂。
靈犀一點磨不盡，歷歲既遠名獨香。
因思萬物皆歸寓，獨許頑質加冠裳。
刻形肖貌此何態，儼然如在端而莊。
惜哉愚俗竟莫儗，翁媼同處天一方。
嗚呼翁媼計雖得，胡不爲柱支明堂。
短茅黄瓦排門戶，祖父從來在此住。
不思城市好風光，只要秋成有分數。
年年借本事荒田，探前望後庶有補。
海門相近潮吐吞，不似今番難撐拄。
夏初幼婦生小孫，嚶咿作聲求飼乳。
婦饑苦語出肝腸，摇頭怕說纂風浦。
屋上三日留乾雪，添得人間訝奇絕。
不須待伴窘風雨，只要呈祥了時節。
小兒戲拾疑是花，舞低婆娑最堪誇。
最堪誇處漸堆積，生寒到骨思歸家。
清溪怒號多北風，乞水來自河伯宮。
多應飛雨作寒色，呼吸雲氣鞭癡龍。
冬深萬木凍欲折，那有卉藥成纖洪。
造化小兒一餉戲，鎪瓊鏤玉何其工。
庭前婆娑萬花舞，春意已徧翡翠叢。
可憐世情多冷眼，怨咨竟欲訟天工。
了知妙處不用力，豈爲汝輩眼目供。
明朝晴烏耀燭龍，向之幻景須臾空。
常年有句吟雨葉，今年只了吟飛雪。
社中誰是錦繡腸，令我褫氣歎妙絕。
固知天運陰陽戾，那問家園花草折。
逞妍妬舞費斑鏤，幻色潛光亦消滅。
前時有句送渠歸，日華摇金雲暗掣。
滕家娘子躭清游，瑣碎回風到簾纈。
只須頭次陣堂堂，底用十番空屑屑。
民家朿縕带濕炊，醉客糜金謾飛瞥。
海隠來徵鶴隠句，恰如白佛偈重說。
昏霾未見天清明，石炭儗鑄一寸鐵。
江梅有遠韻，不與世浮沈。
誦我壁間句，知渠歲晚心。
疎花生古意，暖艷啅幽禽。
此處知誰解，霜天啟角音。
旬日風消雨，今朝山出雲。
柳深開潤色，荷靚匝清芬。
江燕新調語，沙鷗自引羣。
農人相賀語，田畝可耕耘。
時雨催農事，庭陰散午凉。
地寬平野色，雲密閟林光。
送目孤村外，舒情小艇旁。
斜暉猶返照，何必問商羊。
矮屋原卑濕，頹牆上古苔。
世間多少事，眼下兩三杯。
詩卷無人惜，凉船有客來。
明朝梅已斷，只是一聲雷。
湖水平春色，名園接杳微。
輕風生翠影，細雨醒香霏。
意足休嫌野，身閒不受鞿。
隔舟多妓女，歌逐片雲飛。
歸鴈亭前別，于今又五年。
水深涵落日，春晚尚餘妍。
把酒聽吳曲，浮家入楚天。
秋風遞消息，爲問有書傳。
傳道黄龍穴，深藏不測淵。
翠藤依壽木，石壁隔塵緣。
恐有神仙分，來觀古洞天。
善權知不遠，雙鶴舞胎仙。
兩山青不盡，吾眼未曾經。
問法維摩室，留名處士星。
地深藏白霧，天遠納蒼冥。
我亦倦游者，何時結草亭。
月色明于晝，閒登百步橋。
天低雲宿野，地遠水通潮。
吹笛回賓鴈，彎弓絆落鵰。
年來無片善，所得是風標。
酷暑秋仍有，臨流興未忘。
好風吹過雨，午夜得新凉。
促織聲偏細，舂鋤立自雙。
人生隨處好，最好是家鄉。
夜深天籟息，露重月華新。
此去何須懶，從來只任真。
入秋山有色，積雨水生粼。
萬事乘除耳，一樽聊可親。
傍海風先冷，殘秋雨漸疎。
柳凋閒摶黍，水凈見舂鋤。
游客惟筇竹，民家半草居。
近時潮候訊，玉筯當園蔬。
村東古蘭若，門徑久荒凉。
鸛舞風幡小，蛩吟露葉黄。
潮音隨法轉，茗盌怕詩忙。
一片牆根石，無人爲發揚。
時序方中伏，簷前絡緯鳴。
凉風雖暫至，秋氣未全清。
荷葉綠偏斷，芙蓉錦漸成。
勸渠莫多事，促織又司衡。
風迅中宵起，簷虛入戶凉。
一輪明月影，八尺綠筠牀。
久望重梅雨，閒尋晚芰香。
天河漸分曉，結語問牛郎。
天樂無他好，精神盡在詩。
墓藏山色遠，語到水心知。
名極天還妬，身亡道自垂。
勿嫌官職小，君復鶴相隨。
晉仙新寺住，曉夕在吟邊。
相去二三里，聞名五七年。
西湖聽鴈夜，霅水釣魚天。
語逸山精泣，宜爲萬古傳。
退之名振世，無本肯從游。
既以吾儒重，方知異說休。
不才空剩語，馳譽勝荒丘。
朴老深于律，遺篇處處留。
細雨遲春色，閒雲接曉天。
清時依薄宦，秀句近華牋。
地冷梅枝少，川明竹影圓。
翻思年少日，折柳繫漁船。
立春踰十日，猶未見芳菲。
雲葉垂垂滿，簷絲緩緩飛。
池魚寒未上，林鴈暖方歸。
因靜無思慮，由人論瘠肥。
春意垂垂盡，名花續續開。
誰知傾國色，元未著香埃。
曾向蕪城見，還驚茗水來。
貪看詩律細，忘覆掌中杯。
韶光餘十日，明歲又重來。
柳外黄鸝怨，山中杜宇催。
一番風送雨，幾處錦成堆。
且飲深杯酒，携筇緩緩回。
山蹊通綫道，舊有隠人居。
生計多藏芋，秋盤近薦魚。
簷牙松得壽，籬角草堪鋤。
只欲逢熙運，誰能更上書。
雨後秋容穉，雲游日色微。
遠山依舊瘦，汙水已新肥。
燕子稀疎舞，螢光冷淡飛。
官閒清到骨，無是亦無非。
野闊因秋見，山高入霧微。
曉看天色暝，午更宿陰圍。
有地堪容隠，無言且息機。
爲知閒處好，不是厭輕肥。
舟宿隄邊寺，天虛露氣清。
秋從今夜冷，月比舊時明。
水鳥紛紛下，墟煙冉冉輕。
田家生計好，不逐世間名。
荒畦多古木，月送影婆娑。
須信閒中好，翻嫌塵事多。
簷低排遠岫，堂近俯清波。
夜靜頻來往，漁樵互奏歌。
雲外新來鴈，風回字倒看。
深知吳地暖，生怕塞天寒。
水國沙汀遠，西疇稻粒殘。
排羣宜穩睡，報夜喜平安。
澗遠泉聲激，山回月影重。
宵征滿凉意，曉色带秋容。
衣薄初霑露，橋陰久傍松。
茅簷因雨濕，催織是鳴蛩。
古賢真好事，瀆以伯牙名。
岸轉天無盡，春回草漸榮。
當年流水曲，今日賦詩情。
可惜知音少，令人恨未平。
我閒尋勝槩，人自號荒郊。
木老含生意，橋迂接水坳。
浴鳬歸艇集，戲蝶野花梢。
汎宅吾宗遠，虛勞歎繫匏。
姬旦陳王業，農官報歲功。
新晴春滿野，宿霧曉披空。
賣卜煩鄰叟，知時訪老翁。
更須圖夕雨，土脈盡豐融。
欲識田家趣，清溪曲抱村。
齊民當日術，學稼古人言。
瑞實歸千室，餘功到小園。
元機亭育際，始見道尤尊。
破壁排矮窗，新篁出粉牆。
開尊侵綠色，得雨借初凉。
名保千年在，身安萬念忘。
詩情亦漫興，何暇細商量。
一朝飛驥足，十載歎龜藏。
臨水軒亭好，逢人笑語凉。
須先心地遠，莫厭斧聲忙。
未數漳南景，裁詩拂蘚蒼。
南中多暑氣，來覓靜凉詩。
但得政無擾，自然民不欺。
亭中人藴藉，欄外水漣漪。
想見賓朋過，銜杯樂聖時。
種竹多臨水，山隨雲影藏。
夏深元有暑，秋淺未全凉。
箇箇飛螢入，雙雙歸燕忙。
幾年觀物理，不復叩員蒼。
將歸浮小艇，水色綠添痕。
楊柳迷低岸，鶑花滿舊園。
日長迎雨燕，沙暖起風鴛。
眼界須當闊，臨溪築小軒。
水斂風生壑，雲深雪滿天。
寒光憐袖薄，瑞色向梅妍。
淺酌生春酒，閒賡餽歲篇。
吹燈看家信，獨步到窗前。
歸來開一室，復以拙爲名。
道在何妨小，身閒不用榮。
柳絲愁斷續，花靨笑輕盈。
只此觀天運，逢時物自成。
廊深人罕到，益友兩三人。
得意文章妙，相忘情味真。
蜂來窺硯水，燕去潤香芹。
如此逍遥過，胸中無點塵。
侵晨門外立，山色已浮春。
斫竹流溪水，提籃擇細鱗。
柳濃將作絮，梅小未生仁。
自拆紅泥酒，歌呼到北鄰。
人爵何須戀，翛然郭外居。
隨緣常二滿，散帙富三餘。
劖石梅花賦，堆庭柿葉書。
呼兒邀客至，反櫂或巾車。
門前流水競，洗盡市塵交。
秉我中心正，從渠異說譊。
向來多肘柳，近已去心茅。
隠几觀天地，晨曦動翠梢。
輾轉耿不寐，青燈遥夜闌。
關河千里遠，風雪一窗寒。
旅食腰圍減，征鞍髀肉酸。
想知雙鶴髮，朝夕望平安。
先君年壯日，邂逅鄭當時。
把酒對今月，彈琴論古詩。
眼前多俗韻，徽外少人知。
除却瑶山老，無繇訪斷碑。
今歲春來晚，晴寒比舊添。
雲深天欲雪，風定瓦堆鹽。
幽艷迷瓊屑，前山隠翠尖。
詩人疑是瑞，就喚野人占。
功名落落俟天時，險阻艱難定漢基。
老子掛冠從早歲，諸公頌德盡良規。
既知中夏馳清譽，合去薌林賦好詩。
事到百年方始定，晴窗細與拂烏絲。
披披雲陣從東去，薄薄晨光向北開。
花態最嬌依宿靄，柳枝無力輥香埃。
心清更覺虛簷遠，事少緣無俗客來。
野鳥互吟閒自在，三三兩兩啄莓苔。
青燈點粟伴窗幽，檢盡詩篇倦即休。
萬事如雲同舞燕，此心似水羨飛鷗。
客來不過談閒事，我壯須當辦小舟。
雨雜風聲欺客枕，清眠無夢兩悠悠。
今年梅雨已淋漓，梅盡多時雨意癡。
漫說池荷能潤色，豈知岸柳亦顰眉。
一天黯黮雲陰殢，六月清凉客子宜。
兀坐小樓香半綫，紛紜萬事只心知。
秋带凉風葉互鳴，風隨潮汐候時生。
導源甚遠紋微起，乘勢初來花轉輕。
白鷺幾枝閒可畫，晴山數點曉猶明。
偶來又作詩中計，久矣難成五字城。
月魄詩魂兩鬭清，却嫌歌管揭危亭。
遥知山鬼形難遯，誰洗天公眼暫明。
物外風光何皛皛，人間爝火謾熒熒。
酒狂徑欲騎鯨去，一拂鴻蒙散窅冥。
我與懶翁非淺交，向來寓止在西郊。
繞庭草際綠浮色，滿檻花梢紅解苞。
只要同心勝膠漆，豈緣一字倩推敲。
四年會面休深歎，辛苦揚雄述解嘲。
一幅吳牋秋滿天，幾回書字欠人傳。
知君性懶存吾道，顧我官閒只舊年。
詩句鍊成猶未穩，酒杯空泛未曾傳。
庭前柏子西來意，近日能明若箇禪。
富貴功名莫問渠，閒中氣味復何如。
年來格外添新句，夜靜燈前理舊書。
用拙不妨存我性，得時未免駕高車。
君家文獻人難比，會見芳名上玉除。
眼看珠玉混泥塗，奇貨何人解與居。
賣劍買牛知已晚，壞車殺馬計何疎。
卑飛莫辨雞羣鶴，高義難兼熊掌魚。
却羨臨川王介甫，愛君獨上萬言書。
皮骨三年走道塗，移文良負北山居。
甘貧我固輕諸阮，勇退吾猶恥二疏。
好著短衣看射虎，休彈長劍爲無魚。
人生識字多憂患，飽睡從今莫讀書。
春風花草繡林皋，索莫誰憐止酒陶。
晚學文章真末技，早知州縣亦徒勞。
年光可歎石中火，人事休磨笑裏刀。
分外更須貪富貴，如求兔角與龜毛。
未工射雉怯如皋，欲掛衣冠慕老陶。
莫爲功名多戚戚，須知身世兩勞勞。
求魚切戒空緣木，買犢不妨先賣刀。
未有田園作歸計，年來留滯感潘毛。
冠世文章李翰林，掀天功業漢淮陰。
抹靴捧硯榮雖甚，受鉞登壇眷益深。
遠竄夜郎揮老淚，生擒雲夢負初心。
窮泉二子應追恨，不解君前早脫簪。
倦看冠蓋閙如林，夢想扁舟破晚陰。
步月南樓情不淺，卧風北牖味殊深。
朱旂黄紙非吾事，木板青衫負壯心。
游宦半生成底事，鬢絲零落不勝簪。
年來典盡鷫鸘裘，遠宦深慚馬少游。
痛哭恨無裨國論，偷安終不爲身謀。
誰憐饑虎空摇尾，却羨寒龜暗縮頭。
但得渭川千畝竹，也勝霜鬢取封侯。
幾年無夢到凌煙，身似春蠶已再眠。
寡合荆人和白雪，獨醒蜀道上青天。
漁樵好去任爭席，富貴儻來羞執鞭。
見說高真足官府，不妨長作地行仙。
老人癡鈍性可憎，微子誰與爲友朋。
久廢未容收顙馬，一呼寧復責饑鷹。
無緣下榻留徐孺，好去登門訪李膺。
吾道不行吾已矣，短桴浮海要同乘。
久無名酒共君傾，靜對溪山悅我情。
雨沁荷花多退色，風穿梧葉强成聲。
乾坤納納從來大，歲月堂堂未用驚。
甚欲著書傳後世，只愁議論太平平。
見說樓君用志佳，曾吟雪句被人誇。
來從天外無非雨，散在人間盡是花。
偶到銅陵尋舊友，歸由宣郡棄生涯。
碧雲暮合愁偏聚，孤塚纍纍日易斜。
侵晨風雨闇城樓，渺渺蒲帆海盡頭。
遠景暫煩雙目送，清游不負此生謀。
半杯綠蟻衝寒色，幾箇白鷗分客愁。
相近梅開遲雪舞，肯容興盡剡溪舟。
簿書才了聽蜂衙，閒到池邊景漸佳。
雲亦有心時散影，風都無力晚生花。
勞神空覓三年艾，妄想休乘八月槎。
睡思全清還解否，歙瓶新瀹建溪茶。
二年薄宦在金臺，牆角雙扉向晚開。
罕有金貂來換酒，且看野馬共浮埃。
已書下考甘平進，久律吾身愧不才。
却喜清貧如昨日，知心相識自然來。
負丞虞水恰年餘，誰信官居似野居。
乍起柳風清午枕，久因梅雨理殘書。
眼前毀譽何須較，酒裏功名定不虛。
只把廉勤替疏拙，翻嫌苦苦學懸魚。
天然標致出羣品，綠葉青枝說太狂。
卯酒醺酣紅玉軟，春風觸撥瑞龍香。
清臞尚餘山澤相，淡薄强隨時世粧。
更道北人初不識，杏花應不敢承當。
兩日閒爲汗漫游，谿邊長是喚扁舟。
杯盤草草同真率，笑語悠悠得細酬。
別墅橋欹泥沒膝，東園亭小雨霑頭。
不知桃李都開遍，更趁殘花一醉休。
一片雲飛雨趁來，常年此候捷如雷。
滿天盡黑都吹散，俄頃還明又復回。
準擬却無真失望，等閒易有竟難猜。
化工若念農辛苦，早賜傾盆亦快哉。
天時人事逐番新，轉盼初秋感慨頻。
月傍銀河移扇影，天留絲雨洗香塵。
民間但欲逢豐歲，酒裏何妨換好春。
一笑且隨吾意適，燕支菱芡伴盤珍。
事業從教下瀧舠，一年竊祿在江皋。
腥汙砧几憎蠅賦，愛護文書却鼠刀。
風約浮萍雲疊岫，日藏老檜雨翻濤。
深慚無補公家事，只願年豐弓載櫜。
清時補外駕朱轓，德政碑成達帝閽。
都把功名垂竹帛，盡留官職付兒孫。
生前花藥千株在，身後詞章幾卷存。
履道宅邊雲黯黯，知誰挂劍酹清尊。
憶昨家君出帥時，惟公英氣少人知。
要除五事心常在，費盡千言氣不卑。
渺渺淮波紛櫂檝，晶晶霜日照旌旗。
論功未盡還知否，應有名賢爲立碑。
舊年淛右水連天，聞說閩中水亦然。
官裏勸分雖遍及，民間慳糴爲無錢。
大風拔木揚塵土，細雨打花空媚妍。
甲子一晴差可喜，農家只願屢豐年。
世人大半愛漁樵，不道漁樵心志凋。
漫釣溪魚臨月夕，每沽村酒怕霜朝。
檀欒男女衣藍縷，澹泊生涯舟蕩摇。
偷得片時相對語，從頭至尾盡無聊。
官舍如舟近古河，隔河老木尚新峨。
森羅星象螢分度，經緯水紋魚擲梭。
月滿秋容隨處好，風含凉意向人多。
香蒲泉石供清翫，遥憶騷翁在澗阿。
小小禪房若箇寬，氎巾楮帳護幽閒。
貪看天外雲千變，忘數簷前竹幾竿。
老衲呪經祈雨切，臞翁煮粥當晨餐。
早知一念能持靜，不學槐安蟻走盤。
一雙姑惡屋邊啼，飛入垂楊伴夕暉。
不悟形骸非昔日，但思怨恨沒休期。
婦聞孄語猶翻悔，汝得佳名免此譏。
事事直須存分義，從今緘口莫相疑。
冬晴日暖如春天，墨雲忽過雨生寒。
定飛柳絮呈農瑞，未放梅花到酒樽。
歷尾無多更舊歲，筆端不韻祇陳言。
須臾刮地風聲壯，吹折南牆老竹根。
兀坐茅簷意自閒，哦詩因得數苔斑。
一番雨過歸寒水，數片雲浮疊晚山。
近日陰晴多不定，自來冷暖不相關。
春深泛棹清溪上，穩釣漁村三兩灣。
汎觀物理任天機，莫泥春殘事遽非。
蝶粉鶑衣陰處泊，燕泥鷗雪雨中歸。
裝成閒景真堪翫，寫入清吟細解圍。
一榻凉風清午暑，拙翁睡起理絺衣。
今春醵飲咏春亭，水闊山遥眼界清。
前度來時多值雨，今番到此却逢晴。
蠶方三幼餐乾葉，燕喜雙飛泊短楹。
小別諸君休作惡，陽關四疊不須成。
當年迂叟圃初成，野草閒花不記名。
康節巾車臨小徑，東坡詩板照高楹。
久知氣象歸前輩，擬學規模愧後生。
惟有至公能格物，莫將險躁起心兵。
堪笑吾家五畝園，新添石岸築雲軒。
眼看流水清無底，面揖羣山翠欲奔。
拂拂好風凉入座，娟娟明月影侵門。
弟兄歲晚團欒處，自摘青蔬薦酒尊。
與世相違願不才，春殘花底尚銜杯。
詩從碧霧愁邊得，門向青山好處開。
東里沈君投檄去，西鄰韋叟趁閒來。
喜無俗駕知予懶，坐看庭陰閟古槐。
前朝晴暖昨朝寒，細雨催花聲不閒。
處處閉門掃蠶蟻，家家垂柳隠綿蠻。
東灣泛艇看人渡，北埭扶筇向晚還。
惟有羣山怕陳迹，輕煙冉冉薄螺鬟。
虛庭幽閴日陰移，旋拂藤牀近小池。
雲自悠揚峰疊疊，風常和暖日漪漪。
青衫漫仕安愚分，白酒初篘滿屈巵。
竹外流螢三兩箇，微光猶足映書帷。
籃輿軋軋過西村，小麥青青雨露恩。
山色無窮開遠近，民家守分度昕昏。
僧精持課歸林下，客自携尊醉竹根。
每日塵氛牽百念，要須結屋浸溪痕。
郁李花開春漸殘，海棠猶自映杯柈。
燕隨風舞迎人暖，鳩喚雨來連夜寒。
兩水中分清可燭，羣山環揖秀堪餐。
兒童成隊逢寒食，紙剪飛鳶貼霧端。
秋深雨意轉連綿，聲到枯荷清未眠。
久悟是非姑掩卷，且看童稚互攤錢。
園蔬土潤青堪饌，徑竹行疎翠可憐。
賸喜病夫今已健，碧腴膏莫問人傳。
的知前聖定曾來，山脈深長景漸開。
霜幹都無新氣象，風幡不染舊塵埃。
漁樵雖過何嘗問，父老相傳莫浪猜。
慚愧修公堅有請，依前題作小天台。
海隠方搜催雪詩，韋郎落筆補新辭。
雲邊花舞瓊千點，座上風流玉一枝。
如許寒光宜應瑞，不勝幻色又添奇。
政須瀹茗清靈府，盡把文章潤色之。
水痕依綠四無邊，雨脚垂簷細更妍。
楊柳不遮愁處眼，牡丹猶倚醉時肩。
紛紛燈火疑星燦，汩汩聲名類蟻旋。
閒憑蓬窗仍感舊，開箱重爲整詩篇。
欲識詩清處，須來天盡頭。
可人一溪雪，催我上扁舟。
野樹參差綠，山花零亂紅。
夕陽一樽酒，聊與故人同。
寒山草木疎，蒼翠因雨濕。
日暮來不來，前溪借蓑笠。
雨細成珠琲，紛紛入綠花。
綠花無不濕，傾處又成波。
堦遠滴成聲，荷深圓又碎。
風動水銀收，亭亭開翡翠。
前輩經行處，壁間題小詩。
梅花還好否，要見出塵姿。
緘蘂怯寒風，清香已暗通。
數株籬落外，生毓任元功。
騷客多吟詠，無非泥酒杯。
君知儂澹泊，歲歲幾番來。
孤根在寒谷，無分逐東風。
流輩剛言好，中心只固窮。
今年三十六，吾髮白雙莖。
不耐秋霖滴，愁濃遣未平。
春去留無計，殘花更可人。
多情玉蝴蝶，隨雨伴香塵。
焚香覺心清，觀書消日永。
門前剝啄稀，且喜官職冷。
閒來庭下立，月影照人清。
偏到中秋好，遲眠已四更。
秋光初破蘂，香遠逐人來。
多是蟾宮種，何妨兩處開。
昨宵清不盡，今夜色增明。
想見清虛殿，冰輪漸漸生。
松風傳地籟，花月滿庭心。
記得金臺下，孤樽細細斟。
靜處翻千偈，忙中認一身。
忽看枕峰句，便作是非人。
向來雲影卧，今日復如何。
不是相知少，人間險處多。
中秋添月色，携酒上金臺。
世事無窮盡，江山入句來。
當時計水功，直爲萬世利。
梅梁破浪歸，底事成兒戯。
當年雁來游，少憩存夜氣。
自從開此奇，便有草鞵費。
山深雲卧冷，結屋在山椒。
我意如雲懶，隨緣聽海潮。
塵事紛如掃，僧窗對竹開。
欲酬清靜債，一歲五番來。
于今僧輩少，學業又全疎。
日莫山深處，相迎有浩初。
江湖毓羣魚，水大隨所揀。
奈何世上人，尋到秋魚眼。
蘆葉滿沙洲，鳬翁取次游。
生綃纔半尺，占得江南秋。
見山真見山，翠滿簷楣間。
屏几漫畫障，意足水墨閒。
曲徑接山阿，行人說救婆。
須知閨室女，識見已爭多。
海水有枯竭，喬松易摧折。
高名萬古存，地志書英烈。
柳絮隨風舞，金沙貼地開。
爲緣春滿眼，不厭酒深盃。
風暖輕拖練，天寒皺作鞾。
江湖只如此，今古幾消磨。
雨後露華白，風前嵐氣清。
秋心愁不展，垂白睡難成。
誰將秋菊蘂，故作小桃紅。
輕薄隨時好，飄零風雨中。
微雪寒侵煖，新晴風掃氛。
天公念穡事，秋稼定如雲。
憶與成之別，于今廿五年。
今朝復相見，話舊竹窗前。
世態頻頻換，君心炯炯明。
能言少時事，滿座便風生。
風清園蝶粉猶輕，雨冷吳蠶繭未成。
盡說溪村年事好，又添漁子笑浮生。
橫雨顛風勢轉加，紅情綠意不容誇。
明朝春去忙如箭，滿市人携謝豹蝦。
仙槎飛去訪牛郎，頑石浮來立道旁。
能使鄉民知所敬，隻雞巵酒卜豐穰。
一株綠色未成陰，千點微酸已沁心。
雨露功深人不識，摘來先與了清吟。
積雨淋漓花頓空，櫻桃滿樹漬猩紅。
相陪從事風流裏，遥想香燈摇落中。
櫻桃顆顆滋春雨，橙霧霏霏遡曉風。
出處不齊休比並，一尊今夕與誰同。
秋雨霖淫數日間，耳邊未聽雨聲閒。
傳聞農子愁無寐，心願烏雲且入山。
戽水乾忙衣袂凉，旋炊濕稻當家常。
連年成熟今年水，誰信微陰能奪陽。
積雨因風驟作寒，又吹濁水浸牛欄。
須知此去盤中飯，一似鮎魚上竹難。
萬頃早禾迎秀色，一天畏日耀炎光。
滿倉陳腐將何用，細聽車聲恨最長。
二年孤負觀花眼，少見江南第一枝。
細讀坡公當日句，恍如玉立耿疎籬。
平生政坐花開早，不奈顛風一夜吹。
緘鎖芳英春意閙，轉頭青子已盈枝。
閘南閒地遠連天，好種梅花作玉田。
待得開時携酒去，旁人疑是飲中仙。
積谷山前數種梅，常年携杖走千回。
而今寂寞金臺下，獨對停雲把酒盃。
桂子吹香清不眠，相逢還在翠屏邊。
一輪明月依人好，兩載中秋特地圓。
坡老當年乞鑑湖，君王未肯付珪符。
清名凜凜照人目，欲倩丹青成畫圖。
鑑湖別島對青山，山下菰蒲獵獵寒。
最是曉烟收未盡，舂鋤閒立景尤寬。
放翁詩裏想東關，舟到東關雨逗寒。
只是當年舊山色，水邊誰似白鷗閒。
瓦屋三間水半篙，雞豚村社寄吾豪。
早知城市同耕鑿，悔不從渠泛小舠。
字既因人傳者多，人能累字又如何。
誰知異世三君子，字與名同保不磨。
繞窗山水富清妍，古木陰中隠亂蟬。
一葉迎秋無盡日，勾萌還復待明年。
花木榮枯又一年，誰知生意妙難傳。
君看亭側數株柳，幾度風前吹細綿。
冬深水涸未潺潺，數萼梅依翠竹間。
待折歸來占清賞，不須移近小屏山。
只怕花開眼界幽，香中一點絆人愁。
問渠偏向孤山好，時復飄香入帝州。
水來江尾難分燕，山到崖頭合號龍。
見得人心尊萬乘，片帆飛過亦朝東。
疎梅晼晚千年秀，穠李韶華二月初。
試訪前谿歌舞處，斷烟斜日照平蕪。
游人拾翠蹋青歸，疊疊樓臺映綠漪。
行到橋西多野色，吳羌山下織簾祠。
結廬恰恰對西亭，萬物昭回自賦形。
秋晚不妨尋好處，何須送客話飄零。
曾携壁上鸕鷀杓，來飲靈泉一掬甘。
却笑眼花前日誤，竟煩舌本爲渠參。
山蹊屈曲費躋攀，來謁仙姑氣貌閒。
曾與人間祈得雨，姓名從此徹天顔。
洞口流泉清徹骨，崖頭瀑布冷侵人。
隔凡不許纖塵入，誰識中潜縱壑鱗。
六月官河已斷流，農家無水蔭田疇。
我來欲問姑求雨，要勝常年望有秋。
暑氣蒸人病未蘇，時吹凉雨滿庭除。
秋來不待梧桐報，妝點前山景色疎。
當年携妓漫來游，後世薔薇句更遒。
明月白雲成底事，誰知棋罷是深謀。
九磎十八澗邊游，風景蕭疎接素秋。
野草怕人愁有賸，尚餘翠色映雙眸。
孤山山下舊祠堂，詩與梅花一樣香。
方欲向君求剩語，忽逢摘索破天荒。
春深買得一絲蓴，絕勝農家碧澗芹。
却笑吾宗深有托，自憐野鶴在雞羣。
達人胸次與天寬，到處浮家得細看。
滿盌蓴絲浮碧色，不妨邀客話儒酸。
山田疊疊之字轉，穉麥森森雲樣生。
輸與農家生計定，纔逢楊柳便清明。
今宵僧院借牀眠，風誤秋聲在枕邊。
起共詩人談雋永，瀹茶新汲磵泉煎。
人生行止且隨緣，不到茲山十五年。
紫翠屏前久空闊，四時轉景是風烟。
須信此心元有性，苦將濁酒破人愁。
舊愁未解新愁至，團扇因何怯去秋。
人到退時須著力，未退之時休向前。
暑中團扇多勳業，一夜西風亦偶然。
班氏休吟團扇句，退之枉賦短檠歌。
行藏用捨皆前定，凡物逢時莫要過。
篋中團扇去年携，小字曾書老杜詩。
今日秋風風漸起，要人收拾自知時。
潜藏酷暑又明年，月缺秋孤快目前。
團扇此時還用事，知機元要占人先。
八字橋邊春水平，三家村裏亦清明。
女郎鼓棹歸來晚，却被風光賺一生。
村北村南花事稀，晚風吹雨綠盈枝。
黄鸝暗與春光轉，似怕騷人細作詩。
添竹栽松眼界寬，四時長使翠光團。
參天會見充梁棟，礙月休令作釣竿。
種得成時我已歸，明年此際弄秋暉。
丁寧園叟頻澆灌，要見元功無盡機。
筆法有神緣劍舞，詩壇游戯也無妨。
却嫌踏破鐵門限，剗草堂前化鞠場。
我似吳牛喘月光，領瘡磨鞅巧相妨。
何時飽聽林間笛，了却官租稼滌場。
晚景奔忙駒過隙，閙中且覓靜何妨。
時宜正要新聲巧，賀老龍鍾莫定場。
破愁淺酌賢人酒，覓句還尋君子花。
造物於予元自厚，閉門獨坐日初斜。
舉頭聞鵲心偏喜，的是庭闈初寄書。
報語加餐眠穩外，只留清白替菑畬。
村烟四五水成灣，拍拍鳬翁意自閒。
秋雨不能回衆綠，洗開霜色露寒山。
一春多雨阻清游，留得名花到暮秋。
偶見來禽與仙杏，淡紅殘粉亦風流。
宰邑歸來便老成，豈知詩句是心聲。
細看野水無人渡，終勝蟠龍守此清。
北風掠地盡無塵，惜許林園未有春。
小試囊中餐玉法，誰爲天外散花人。
牆隈楊柳已垂絲，岸北梅花始着枝。
風掠晴香覓詩句，容渠開晚占春時。
舊冬全未見梅枝，多是江南春訊遲。
今日相逢猶摘索，翠濤箋上寫新詩。
蹋雪西村探古梅，一株寂寞爲誰開。
不消絃管與彈壓，自有騷翁時往來。
一冬多雪更多陰，問訊磎梅春未深。
等得春來花已漫，孤高不改歲寒心。
半生見梅喚作兄，我詩政見梅邊清。
前回待欲喚曾子，惜許疎蟾未弄明。
不作等閒桃李色，一聲羌笛怨驚塵。
偶思今歲開花晚，要醉風前爛熳春。
琉璃木葉襯瓊英，折得歸來照眼明。
聞道此花清似我，莫言避俗太無情。
剪蠟勻脂別樣粧，吐芳先與探春光。
爲緣骨相天然好，所欠江頭細細香。
近來疎懶任方圓，參取梅花句裏禪。
三尺枯藤同所好，斷無人似拙翁顛。
春已多時花漸繁，勸梅未用點苔斑。
隔塵自有元規扇，要見風流慶曆間。
磎邊小圃半荒蕪，數種梅栽莫負渠。
香色幾年吟不盡，蜂鬚先得妙工夫。
名花愛向春深月，幻作人間黄玉花。
裛露承風嬌不盡，好將逸語爲渠誇。
木香堆架漸開花，旁徑薔薇錦未斜。
風劈柳絲成亂絮，輕輕飛入野人家。
春光到此未須歸，綠替紅殘已暗圍。
說與羣兒休趕逐，要看宛轉自然飛。
沿江一曲水通村，潮拍平沙滿舊痕。
落日鎔金潮又漲，水天直接海山門。
佛身廣大遍虛空，收拾歸來一衲中。
走入睡鄉推未覺，只緣認得主人翁。
連朝風雪滿空來，喜得新晴萬象回。
甚欲出門尋野興，梅花多是旁春開。
父兄師友俱鳴世，培養都緣歲月深。
忍得清貧忘寵辱，至今聲譽藹儒林。
中書當日冠天下，半世浮萍無定居。
却是子孫能力守，結茅隨分並精廬。
古來名士都如此，後世虛浮類鄙之。
頼有晦翁高著眼，青青鉅竹蔭簷楣。
名園依水跨官塘，古木扶疎圍夕陽。
粉蝶不來蜂又去，一雙燕子話凄凉。
半夜燃萁車堰歸，縣街燈火已稀微。
路人莫笑奔波甚，領略江山暫解圍。
旋呼篷艇到新橋，日影隨寒上柳梢。
烏帽䊶裙真野服，又乘山轎過山腰。
宿霧漫山寒未開，老僧笑我四番來。
功名遷轉都如此，頗羨幽人隠磵隈。
百漏船東竹似椽，一杯茗粥說癡禪。
恰如二月烏㨫角，村北村南童稚顛。
貧民逐利可憐生，水附泥乾鹵漸成。
多得鹵成求淺利，問天乞取一冬晴。
沿湖水淺灘勢斜，小兒并灘運魚叉。
風力如銛雙股冷，青帘側邊是儂家。
秋晚曾來十日過，滿田稗子綠成窠。
年荒只待州家榜，分數攙多喜若何。
星移山轉度寒沙，到得塍頭鼓二撾。
忽憶昔年斗門渡，風翻浪葉艣欹斜。
敲開野店旋吹燈，舊酒重溫醆易冰。
十五年來隨分過，任人呼作在家僧。
冬晴全未見梅花，籬角黄花尚綴葩。
賸喜交情真耐事，風流不到五侯家。
良田水旱不妨耕，海際成田禾罕生。
一夜潮來留剩水，民家辛苦望西成。
繁絃脆管挾春華，都屬侯門富貴家。
我獨蕭然無一事，清宵兀坐聽鳴蛙。
山僧成歲枕雲根，豈是無心直漫云。
更闢短窗臨澗水，自題雲舫見殷勤。
雲片東西自在飛，偶然連綴又成衣。
商量做雨竟何事，刻畫奇峰便忘歸。
既名雲舫知歸宿，何用多言惹是非。
水到渠成添百漏，可憐未解箭真機。
望望孤城綠樹根，平沙連屋草連雲。
夕陽坡上人牛小，耕出羌王古印文。
暝入荒山近十里，茅屋人家隔溪水。
青燈一夜不成眠，明日長征又如此。
始寧花木今何在，一派山泉紀此清。
說與老僧頻整葺，世間難保是虛名。
風盡天陰分野色，雁眠雲影得新晴。
江臺寺裏閒登覽，屋遶吳山畫不成。
一九纔過二九來，見人相喚袖難開。
外頭天色時時轉，雪急因風緩緩回。
三九寒威漸漸强，顛風刮面怎禁當。
籬頭觱栗從頭響，添得人愁綫樣長。
沽酒烹魚送舊年，情知四九在冬前。
烘來布被何曾暖，身作彎弓宿露天。
今年燈市好安排，雪柳香梅費剪裁。
歲月匆匆臨五九，太陽門戶向東開。
冬深生冷喜新春，賦得貧窮敢怨人。
六九數終風扇動，放些意氣走芳塵。
轉頭七九數過三，無事閒從野老談。
花氣熏人能樣猛，脫來布衲兩頭擔。
五五三三拋堶忙，柳絲深處映陂塘。
貍奴犬子尋陰地，八九春中日正長。
我儂閒過謝皇天，只願從今大有年。
九九數來無可數，都將犁把去耕田。
山容娟麗青無盡，心地寬閒樂有涯。
春訊不應梅占斷，風流猶有海棠花。
散策家園日護雲，靜看溪水碧生粼。
春光不爲名花老，贏得年年錦繡新。
塗脂抹粉豈長妍，得寵宜思辱在先。
萬古宮人斜上望，淡烟衰草爲凄然。
多謝東風巧剪裁，朱朱白白待春開。
偶因無事尋詩句，又見沿蹊錦繡堆。
雨回新綠方留潤，日映輕紅無盡嬌。
爲惜江南春事好，對香吹水入金焦。
薔薇開盡知春晚，燕子閒來又日西。
却恨丹青描不得，旋將心事付深閨。
二十四番花信風，凝脂剪翠巧妝容。
誰言桃李芳春後，不似沿流錦繡中。
繞堤盡種木芙蕖，楊柳陰中動碧虛。
待得秋來花勝錦，柳絲斷續怕風梳。
二十四番風報信，名花開了便匆匆。
誰言造化無窮盡，又報秋花第一風。
將花作婢那解語，喚竹爲奴亦浪名。
霧鬢雲鬟休用怨，主翁先有不平鳴。
隠之立異酌貪泉，直使吾名四海傳。
得似范公全雅志，只將清白遺時賢。
籃輿清曉過軒亭，軒外山圍未了青。
我意他年尋一壑，只因今日眼曾經。
靜看桂影上簾櫳，幾度吟詩句未工。
從此相忘天地外，主人袖手小闌東。
小池栽得數枝蓮，也占新凉七月天。
說道南灣納空闊，盡將野意換韶妍。
水清月白又初秋，㶁㶁山泉入澗流。
我已重來君解否，生平厭作是非謀。
昔曾襆被宿江潯，風雨欺人春未深。
轉盼六年重到此，越山依舊隠雲心。
潮水衝沙未轉清，急摇雙艣似鵝鳴。
須臾停艣依荒岸，草屋疎燈記夜程。
謝公洗屐水平池，笑傲東山望一時。
究竟後人能尚友，驛名懷謝著深思。
客舍牆根草未生，市橋官柳已欣榮。
洪鈞造物元無意，只是東風有世情。
竹奴角簟頗相宜，正是書齋寂靜時。
白鳥忽穿林影去，自携紈扇細題詩。
靜觀萬物各隨緣，天亦何心付自然。
鸜鵒不材鸚鵡貴，豈知鸜鵒得天年。
久知鳬短鶴長語，誰賦花榮竹脆詩。
物理無窮難測識，且傾美酒樂天時。
夜深水冷無香餌，若箇黄鱗肯上鈎。
我欲釣鼇安爾用，一竿風月好迴舟。
司馬才名世所賢，銀鈎珠唾尚依然。
塵埃試看蛛絲壁，倒指於今六十年。
梅長官深有味，木居士喜清游。
未用三熏三沐，且占一壑一邱。
色惟有用文子，翠亦堪餐此君。
未須歌南浦雨，終是望渭北雲。
人居火宅無不有，你亦投身携掃帚。
一朝放下困騰騰，明月寒潭只依舊。
弄盡精神真捏怪，橫拖拄杖街頭賣。
忽然兩步走歸來，四大不收圖睡快。
東坡先生，錦繡心胸。
戲作怪石，一時告功。
當其落筆，雨霈風從。
齊安赤壁，惠州鶴峰。
十年飽覽，孰可攖鋒。
溫潤枯淡，變態不同。
一卷之石，作倚盤松。
龍眠居士，孰覊其蹤。
一瞬八表，如鶴在空。
東坡頌美，佳名日穹。
明窗展觀，松古石窿。
天下之寶，豈間窮通。
東坡之節，龍眠之隠。
一異出處，如琴加軫。
吁嗟二公，人中之龍。
百餘歲後，仰止英風。
我生後時，何以形容。
紀述惟贊，愧非揚雄。
徐永昇畫時，予弱冠而綴文。
趙可大畫時，予三十而有立。
錢誦畫時，予究道之出入。
蓋嘗晦其聲名，謝其等級。
惡脂韋而取容，與傲世而長揖。
客問直夫，處事太執。
直夫俛而笑曰，人各是其所習。
有伯夷之清，而無萬世之準。
有孟郊之古，而無一代之名。
能操守而冰潔，視富貴如雲輕。
前乎直夫是一臞叟，後乎直夫是一書生。
既不能潤乎詩書，又不能事乎縱橫。
客有過者曰：嘻，視彼拙貌，徒汙丹青。
泛觀今人詩，機巧由心生。
鏤冰與鑄木，未免求虛名。
豈知製作妙，渾然同水清。
塵埃數張紙，亦足傳佳聲。
羣趨不知守，辛勤到莫齡。
奈何口耳間，一見意已傾。
投身入詩社，被褐生光榮。
黨同伐異說，初非出本情。
我願剖藩籬，學力隨所成。
名塵愧屢拂，世垢思一澣。
急索脛已腫，虛驚背獨汗。
窘步裁免跌，高談卒成謾。
辰去將奈何，磨頭髻如彈。
長歌詠考槃，灑落似休官。
愛竹臨溪倚，携書坐石看。
足煩猶看屨，髮禿自忘冠。
顧爲無多欲，持身到處安。
池邊梅未綻，不是怯霜風。
待得陽和到，清香一線通。
山川清美天下稀，五瑞同時盍紀碑。
碑上只言人物盛，若言德政愧無之。
剩喜聯官忘爾汝，故令元化奪胚胎。
詩題：先公守汝陰都曹路君挂冠東歸載乖崖公留其錄語今傳播世間三十年矣過居潁昌……首句：誰聞鬷蔑言。
繡節移華屋，下照鴛湖闊。
飛梯駕秋旻，傑觀壓雲堞。
銖積日用間，經營妙無跡。
圖畫劃天開，景物劖地絕。
簡靜還樂邦，登覽追逸轍。
彩舫回波心，芳樽浮月夕。
清吟開酣飲，長嘯雜橫笛。
新詩紀遊情，□酒驚醉魄。
傳看大軸盈，準擬堅珉刻。
□□望其成，抑以觀稼穡。
渺渺長流自古今，憑高凝眸幾迴深。
欲知最上源頭處，只在工夫着意尋。
旭日澄江新氣齊，登舟直上武林西。
桂花香發正秋月，隔岸漁歌相喚啼。
雲從百丈潭中起，雨向九重天上來。
磨盡一錠兩錠墨，掃出千年萬年樹。
月明烏鵲誤飛來，踏枝不著空歸去。
與月淡交連影瘦，于春無競著花疎。
細雨歛塵棲萼潤，輕雲度谷壓香低。
行樂江亭上，情彌天壤間。
舟譏王訪雪，妓鄙謝登山。
佳致輸公擅，清歡愧爾慳。
賓僚陪宴笑，興盡莫輕還。
朝出耕田暮飯牛，林泉風月共悠悠。
九重雖竊阿衡貴，爭得功名到白頭。
玉津園內行天討，怨血空啼杜宇紅。
東方看欲曙，三五斗參橫。
月影斜穿竹，雞聲遠逐鶑。
花街紅露膩，柳浪翠烟輕。
滄海升朝日，春光滿太清。
楚雁傳歸信，吳鷗候過船。
騎牛無笠又無蓑，斷嚨橫岡到處過。
暖日暄風不常有，前村雨暗却如何。
故里田園拋弟妹，異鄉燈火對妻兒。
十年漂泊孤篷雪，誰補梅花入楚辭。
京旅江郊僻，樓居賸得清。
柳風羅带嫋，荷雨水銀傾。
日夜潮來去，東西山送迎。
悠悠千古興，吳越暮雲平。
易有太極，在天地先。
兩儀四象，是謂後天。
春臺得之，云自希夷。
吉凶禍福，予以前知。
八十二宮，頗與俗殊。
數往知來，亶其然乎。
咨爾潭生，今歲十六。
棄汝幼志，企慕老宿。
收汝放心，歸就檢束。
業必精思，書必勤讀。
敬事父母，出入必告。
欽奉師模，傳習必熟。
友愛同氣，如手如足。
珍重自身，如珪如玉。
非禮勿視，祇汙青目。
非禮勿聽，祇亂心曲。
非禮勿言，言必招辱。
非禮勿動，動必非福。
翁作箴言，爾其佩服。
念哉敬哉，中有天祿。
雷奔石壁間，瀑瀉洞門側。
蜿蜒乘洪濤，變化莫可測。
西風吹石岐，鱗甲起深轍。
借問去來人，誰是騎鯨客。
初生半崖陰，漸失雙峰翠。
倏忽滿太虛，蒼生望霖雨。
溪月濯銀盤，溪橋卧脩軏。
沙凈碧波寒，分明見蟾闕。
山圍古寺陰，曙隔鯨音發。
悠揚三四聲，喚上東林月。
飄蕭鷗鷺群，淅瀝孤蒲晚。
雲斷山月明，新泉落前澗。
林館碧溪陰，絃歌雜燈影。
夜分猶吾伊，學海在人境。
詩家在東臯，雞林價爭售。
作者復幾人，風月三千首。
閣道連雲棧，簷牙覆竹陰。
南來天馬渡，北落水龍吟。
林鳥疑譚偈，田花欲佈金。
憑欄觀下界，洞見遠公心。
三年永豐簿，兩載半臨川。
納滿無多日，奇逢有二天。
臨民須近厚，減價要重蠲。
莫道違離遠，常如在膝前。
帝正纔五五，吾子始生時。
潘縣花將錦，陶門柳欲絲。
與民同樂意，在我即琴棋。
酒自忠勤出，公餘薦一巵。
習懶多成病，旬餘久覆杯。
帳中聞燕語，瓶裏看花開。
醫已肱三折，愁來腸九迴。
何時得疏散，屐齒印蒼苔。
吾年七十四，始見兩孫枝。
陽德初回候，蟾光欲滿時。
傳家惟簡冊，願汝似蘭芝。
何日解言語，能吟公此詩。
我如汝年時，昉問便江戍。
選穽如海深，望洋吁可怖。
汝今亦宜教，去作鰲峰主。
有民環百里，待汝字而撫。
何以奉寬條，何以撫黎庶。
惟公則生明，平心閲牒訴。
惟廉則寡過，莫受脂膏汙。
惟勤則集事，慎勿習逸豫。
惟儉可無求，只學我清苦。
持此四字符，便是作縣譜。
去家三百里，兩地無多路。
安問來與往，時走一健步。
居官而民宜，暌隔非所慮。
三年課最歸，可以見君父。
常年六月六，暑氣何其酷。
犬有吐舌煩，貓得負背燠。
今日胡不然，蕭然凉氣足。
陽烏潛其輝，小雨時霢霂。
重袂猶未溫，浴了肌起粟。
老病固宜然，壯者亦不浴。
短至未及間，秋陰如許毒。
本朝王火德，德與堯運續。
文明耀四海，年世不待卜。
吾君乾六龍，剛健粹如玉。
吾相泰九二，夬夬出莧陸。
君臣德既同，詎有此陰伏。
吾聞氛氣惡，殺氣盛西北。
襄城既失守，生靈爛魚肉。
匹夫尚懷憂，知此妄屠戮。
臣固告上天，忍淚不敢哭。
願言掃陰邪，日月舜耳目。
中國盛陽明，從今調玉燭。
佛法生憎綺語，道人安用樵歌。
有時言外悟意，不覺山中爛柯。
老我不堪位置，歸來久混漁樵。
忽然珠玉在側，見之令人意消。
拜賜通班近玉墀，小臣今日覩朝儀。
雪花飛在藍袍上，潔白其身正此時。
東坡月窟天香遠，山谷雲濤味玉溫。
相對兩翁元祐老，說茶風味到今存。
寫詩只到黄山谷，又失西川蘇子賢。
更把名章細商略，續絃那可惜膠煎。
三日君詩當刮目，看來字字到雲和。
從今喜入聖人手，孔杏壇中取瑟歌。
衆芳會處得春多，草色隨人氣亦和。
聞道吾宗好兄弟，棣花香裏細吟哦。
仰止高風不可攀，且圖生出鬼門關。
稽首臺前無復過，歸家斬却釣魚竿。
仰止高風早賦歸，晚生自恨不同時。
公如嶺上孤松秀，我亦松間百尺絲。
尚記千官拱帝堯，日隨環珮早趨朝。
螭坳氈下從容際，咫尺天顔未覺遥。
喬山却似會稽陰，千里孤臣淚滿襟。
沐浴恩波無地報，始知滄海未爲深。
咸淳天子憐臣老，紫殿清華極邃情。
賦祿玉隆真晝錦，有時聽得步虛聲。
九重憂責詎能分，不雨羞爲出岫雲。
累疏丐歸今得請，保全晚節荷明君。
北窗自有來薰處，長夏何妨一枕高。
竹薄未能遮照徧，西風我欲障葡萄。
活水一溪如玉瑩，好山四面似螺堆。
個中自足歸吾老，莫待北山文勒回。
家有園池幸未荒，客來有酒或傳觴。
秋宵玩月冬觀雪，春日尋芳夏納凉。
人心易溺誰能拯，世道如瀾孰與回。
頼有聖賢遺訓在，好懷每爲古書開。
早眠晏起自安恬，頭上從教白髮添。
和了十詩賒七字，太平時節效陶潛。
杜老曾留脩覺句，韓公亦有岳山題。
愧無健筆希前哲，謾把飛紅當踏泥。
去年習懶因成癖，瘦骨支離怯病魔。
今日團圓環四世，玉蒲細切泛金荷。
上高殊邑尚吾鄉，千里相忘是建康。
王事賢勞宜不廢，師生義重詎能忘。
歸來好，籬下菊花應未老。
晚香猶可薦清樽，淵明醉後和衣倒。
歸來好，兩歲引年章屢草。
聖恩寬辱不容閑，今得生還真大造。
歸來好，顔巷安居樂吾道。
此行不敢怨風聞，只恨舒君言不早。
歸來好，一入山林迹如掃。
杜門謝客免愆尤，几凈窗明讀莊老。
歸來好，菊後梅前宜問道。
退朝羽翼此心生，從此五更無起早。
歸來好，從此五更無起早。
雖然𤱶畝瓣香心，天子萬年多壽考。
歸來好，三徑須宜有花草。
於中竹柏可耐寒，更種長松成四老。
歸來好，飲食起居隨晏早。
閑身樂得未龍鍾，東阡西陌尋芳草。
歸來好，茅簷曝背無煩惱。
欣時讀易困時眠，箇中輸與癡頑老。
歸來好，龍門有山名七寶。
宿生泉石頗有緣，往來儘可休吾老。
歸來好，萬喜千歡無煩惱。
日課吾孫讀古書，此是吾家傳世寶。
手植松楸四十年，扶疏枝葉欲參天。
四兒惟有衰翁在，時領孫曹拜墓前。
金魚有術妙談天，走遍江湖謁踆躔。
玉带貴人如一遇，定知換酒不論錢。
馮婦下車須有勇，將軍射石亦通神。
南山白額新除害，好賞今時射虎人。
崎嶇山路記曾遊，誰識爲臣去國愁。
柏府官中羞豸角，桐江臺上愧羊裘。
重違君命留行者，既竭吾才歸去休。
霜露感人千里思，松楸未掃已三秋。
山中有水水中洲，欲訪蓬瀛此處求。
孤嶼插天如搢笏，危亭臨渚似飛樓。
並崖香草仙餘藥，隔岸人家風引舟。
箇裏藏脩功行滿，弘文學館快情遊。
歸來魚鳥亦相親，草創山塘謾以名。
旋築堤防留水住，盡除菑翳聽松聲。
族姻語語人情洽，雲勢陰陰天氣清。
好續溪山真率會，從今八景又重成。
多士新彈貢禹冠，對天忠切動龍顔。
臚傳聲徹頒袍笏，燕喜筵開肅佩環。
樂奏簫韶成廣內，詩成奎畫照人間。
微臣捧詔慚疏拙，也抱傳宣拜賜還。
慇懃主禮重賓榮，弭節新堂慶落成。
語熟不妨移座密，更長那復記杯行。
轄投相共傳佳話，榻下于今見故情。
太史定知牛斗分，客星也傍使星明。
記得溪山橫膝語，何時解取世科收。
薦名恰在二八數，屈指重來四十秋。
歲月滔滔催後進，功名冉冉繼前脩。
福州得捷知安福，更願君恩賜狀頭。
一別居諸歲月增，遥聞此景畫難能。
潮田種稻重收穀，道路逢人半是僧。
城裏三山千簇寺，夜間七塔百枝燈。
常年六月東山裏，地湧寒泉潄齒冰。
鹿鳴今日宴佳賓，六萬場中一百人。
鰲嶺峰前連巨釣，龍臺高處耀脩鱗。
假途文字皆由命，實地功名好致身。
得意春風馬蹄速，杏園交慶綠袍新。
辛勤場屋一書生，六卷時文謾策名。
身事兩朝奚所補，恩覃五世亦何榮。
前人慶澤宜豐報，爾輩官曹詎可輕。
移孝爲忠斯不負，更須勤學紹家聲。
江山到處堪圖畫，風月無邊自古今。
但要清明如外境，便分動靜即吾心。
坡仙取用原無盡，康節登臨豈浪吟。
天理流行須體識，莫將嘲弄費光陰。
培芳草創强鋪筵，畫出清明三月天。
長少團欒還五世，笑談邂逅集群賢。
或歌或弈杯無算，非竹非絲樂自然。
過則相規善相勉，須令和氣藹無邊。
江關千里隔山川，有弟能來慰眼前。
方喜鴈行隨處樂，可堪蟾影別時圓。
暑行勿亟宜强飯，湍激多驚莫問船。
歸到家山相勞苦，團欒恰是菊花天。
翛然古木湛然池，樂意相關自造微。
莊子非魚真實問，海翁狎鳥本忘機。
樽中有酒逢人酌，琴上無弦信手揮。
禿盡剡藤吟不就，妙哉川泳與雲飛。
君恩歲序兩俱新，鸞誥叨榮鶴髮親。
天上龍光疏雨露，堂前燕笑壽松椿。
孫枝子舍皆騰踏，蘭省璧池交問津。
此去椒盤重獻頌，斑衣中有綠衣人。
詩句尋芳自抑揚，一觀佳什覺心降。
山中玉蕊雖無數，天上瓊花孰有雙。
愧我未能瞻后土，荷君分惠到南窗。
從今可小中興瑞，大地移根到此邦。
家有園池樂壽康，四時隨分得徜徉。
鱼遊春水吾同趣，蓮拆秋房客共嘗。
風裏松聲傳古調，雪中梅蕊驗初陽。
官閑身老猶幫俸，家有園池樂壽康。
家有園池樂壽康，閑中日月覺偏長。
睡餘携幼遊花圃，飯後呼童給鶴糧。
堆案縱橫書數冊，隨盤歡喜酒三觴。
客來問我渾無事，家有園池樂壽康。
家有園池樂壽康，君恩廣大壽無疆。
玉龍自是神仙骨，紫殿容依日月光。
不織不蠶時賜帛，無功無過歲支糧。
老臣得此知慚愧，家有園池樂壽康。
家有園池樂壽康，撫存松菊未爲荒。
斛租不及胡椒數，樊圃何如步障長。
靜裏謾看猿弄臂，閑中時聽鶴鳴吭。
山林陰密宜藏拙，家有園池樂壽康。
家有園池樂壽康，人生何用苦乾忙。
三冬慣曝茅簷日，九夏貪眠竹簟凉。
大寫文書遮老眼，熟煨芋栗飽枯腸。
無榮無辱渾無事，家有園池樂壽康。
家有園池樂壽康，北窗何敢傲羲皇。
池開滿引靈淵脈，戶廠西迎太乙光。
初節易渝誰保晚，好人難做必觀常。
老來自適閑中趣，家有園池樂壽康。
家有園池樂壽康，晴簷曝日小春陽。
爐存榾柮火難過，𧣴酌芹蔬味更長。
更覺寒威潛出戶，便令和氣復連床。
團圓家慶堪圖寫，家有園池樂壽康。
家有園池樂壽康，浮雲富貴利名場。
欄栽藥相揚樓美，壇植花王姚魏良。
忘機久結盟鷗社，得意閑觀狎鷺塘。
提壺挈榼堪遊賞，家有園池樂壽康。
凉風九月菊花天，路近龍門自坦然。
勝友如雲儒雅集，雄文麗藻燦連篇。
平時學問勤攻玉，聖世功名好着鞭。
黄屋臨軒新策士，姓名一一聽臚傳。
得得高軒到澗泉，真成空谷喜跫然。
三詩惠我驚人句，八秩如公現世仙。
一見長身知潤德，頗疑盛際有遺賢。
君王已獲非熊兆，釣隠如今起渭川。
袖有銀毫刺史章，先生不是薄淮陽。
倦遊誰不思三徑，勇退今惟見一堂。
講席有功周子學，義田無愧范公莊。
忍聞耆舊銘旌舉，此語吟成淚數行。
君家螺江頭，我家劍江邊。
千載會相望，飲水同一川。
朅來古梅關，相識春風前。
高義軋層漢，清譚響幽泉。
努力學往哲，勿爲時俗牽。
峭壁接高天，閒雲淡橫嶺。
稍便僧房靜，未覺官曹冷。
風月兩閒人，山川一佳境。
誰歟共茲樂，老仙白垂領。
新年十許日，才有一篇詩。
鄉思風中亂，春心雨裏知。
病緣衰驟至，懶與睡相宜。
暗想泉溪上，杜鵑啼故枝。
舊作英巖隠，今爲庾嶠行。
雖然一拳許，有此數峰青。
崷崒警凡目，堅剛悖世情。
墨卿相指似，只尺是蓬瀛。
客懷秋易惡，送客更當秋。
薄宦相從久，孤征肯暫留。
酒輕離思重，目短大江流。
黄菊聊持贈，寒香晚不羞。
庾山高入雲，章水清見骨。
山高晚宜梅，水清寒浸月。
美人天一方，雲烟妙空闊。
带月簪梅花，獨起舞殘雪。
梅花亦何奇，偏得幽人愛。
清寒風雪夜，一枝靜相對。
風露增凉曉氣清，崎嶇取路遶溝堘。
早田得雨秋耕遍，晚稻如雲歲事登。
古澗蛇行泉曲折，崇岡虎踞石稜層。
撩人野興皆詩料，自愧塵埃謝不能。
四山環抱似圍城，石屋中間地砥平。
天隔俗塵飛不到，神開寶藏畫難成。
岩分上下光皆透，水有往來蹤不明。
可惜韓張期界上，當時過此未知名。
約臂金寒拓綺疏，搔頭玉重壓香酥。
含章檐下新妝額，試啟菱花得似無。
西陵終日望，不見有歸橈。
欲去猶回首，寒江起暮潮。
昨夜中秋月，含愁顧影頻。
空留可憐影，不見可憐人。
欲作遼陽夢，愁多自不成。
錯嫌烏臼鳥，半夜隔窗鳴。
見說春帆外，康廬水石多。
期君一把臂，長嘯入煙蘿。
莫被封侯誤，封侯似漢家。
君看城下骨，萬古一黄沙。
黯黯離筵夕照收，江城羌笛起邊愁。
念君此去三千里，何處關山是楚州。
湘江南去少人行，瘴雨蠻煙白草生。
誰念梁園舊詞客，桄榔樹下獨聞鶑。
貂帽狐裘塞北妝，黄鬚年少羽林郎。
彎弓不怕天山雪，生縛名王入建章。
良人西去擊狂胡，妾在閨中對影居。
萬里長看天外月，一生空得夢中書。
孤城莽莽秋天外，竟日無雲空自哀。
忽怪一時天盡黑，合羣胡雁向西來。
渺渺雲沙散橐駝，風吹黄葉渡黄河。
羌人半醉蒲萄熟，塞雁初肥苜蓿多。
古戍秋生畫角哀，思歸泣盡望鄉臺。
胡天日落寒風起，但見黄沙萬里來。
一身遠客逐戎旌，落日蕭條望古城。
漸近磧西無水草，北風沙起橐駝驚。
玉關西去更無春，滿眼蓬蒿起塞塵。
漢馬不歸青海月，胡笳愁殺隴頭人。
天山一夜雪漫漫，虜去營空戰血乾。
十萬征人回馬首，天邊烽火報平安。
留君夜飲北風寒，且折梅花耐醉歡。
明日桐廬潮去遠，孤帆天際若爲看。
十年心事兩蹉跎，南北東西別恨多。
今日樽前重把手，相看爭奈白頭何。
虛中答遠響，不與律呂乖。
惟誠貫萬物，此豈欺我哉。
九仞憂棄井，累土期層臺。
汝州春風中，試坐一月來。
駒去不食藿，馬佚能傷葵。
烈士多慷慨，耿耿誰當知。
起吟清夜闌，邊月明春閨。
寸心杜陵老，澒洞終南齊。
竽門抱瑶瑟，雅與時好乖。
閉門守長饑，毅然丈夫哉。
南楚卧龍士，北燕黄金臺。
但使本根在，功名真儻來。
四海夥人物，百年各馳驅。
持身付埃塵，擾擾竟何須。
臨邛家四壁，洛北飯一孟。
白首頗光榮，不媿初心無。
男兒胸中奇，玉虹自呵噓。
滄浪振幽潔，沆瀣餐雲腴。
養性一無累，經世乃其餘。
芙蓉爲裳衣，秋蘭爲珮琚。
西遊畧崑崙，東征拂玄菟。
乘風羾天門，九闕請三呼。
太息治安策，中流資一壺。
河山洗祲氛，日月行天衢。
凌煙千載容，丹青爲君鋪。
請君辦此事，勿待餘子俱。
我懶復無用，藜羹守故書。
敢云驪龍睡，妄意淵中珠。
仙人騎長鯨，醉與月相追。
落筆千萬篇，要與風雅期。
里耳習巴唱，未省白雪詞。
欲當莫邪鋒，斷毛真一吹。
文章游戲耳，功名須鼎彝。
推轂天下士，豈無鄭當時。
我愚敢望君，君胡首肯之。
酒酣激清嘯，八極隘指麾。
丈夫嘆歲晚，不恨一別離。
行行愛體素，江湖勞夢思。
鷄鳴市聲起，冠蓋日相追。
終然寡同調，千里懷風期。
憶從十年前，識君黄絹詞。
安知淮海來，得此塤箎吹。
武庫森器寶，清廟陳尊彝。
持君胸中富，自足夸一時。
况今亨衢開，秣馬隨所之。
功名何足道，談笑觀指麾。
交情無遠近，人事有合離。
他年一尊酒，長恐勞相思。
紛紛市道交，勢利爭攫取。
煌煌鼎食家，聲色自纏糾。
畸人固寂寞，蓬藋侵甕牖。
有時步虛曲，植杖話農畝。
清秋動幽興，有月欠肴酒。
高軒肯相過，賢哉百乘友。
空尋奕秋誨，不與歡伯偶。
別來雁欲賓，晴喜鳩還婦。
村酤聊可載，草具亦何有。
飣餖止魚蝦，扶擎雜梨藕。
君侯反觴客，欲起輒被肘。
意重黄金百，氣豁雲夢九。
長篇繼踵來，子建才八斗。
勉和若登山，吾詩真培塿。
別離一何久，迢遞阻音形。
重上君子堂，相見眼終青。
君顔尚冰玉，我鬢已星星。
借問十載間，風波兩蓬萍。
嶺劍各萬里，心目多所經。
歸來且强健，怳然真夢醒。
可憐萬修竹，清音玉瓏玲。
蕭條媚寒日，約畧環翠屏。
相携復一笑，芝蘭有餘馨。
孤雲自舒卷，野鶴來青冥。
平生閲羣彥，十八九彫零。
吾徒亦何願，畢景依林坰。
種秫令可釀，儲粟常滿缾。
琴書奉娛玩，足以陶性靈。
千載伐木篇，此意神所聽。
往來亦奚憚，江浦堪揚舲。
驅車適古道，道古世已今。
翳翳逃空虛，幸有跫然音。
歡言指萬里，握手再沈吟。
得無霜露繁，恐復江漢深。
我聞道渴者，朵頤望梅林。
至味難誑口，達士多遠心。
天淵本曠蕩，鳶魚各飛沈。
相期崑崙顛，弄月鳴瑶瑟。
松柏有佳色，矯矯澗谷涯。
要經鸞鳳棲，豈怨人迹遐。
匠石初未逢，千歲甘枯槎。
萬牛送明堂，亦不以自誇。
奇物固落落，念此毋嘆嗟。
君看蒿蓬茂，正足供鳴蛙。
深根忍霜雪，生意日已嘉。
終然拔青雲，勿慮歲月賒。
春風客皇州，積雨不得晴。
倚樓望西湖，想見煙水平。
芳時諒難負，勝侶欣來并。
杖藜一蕭散，喚船弄空明。
浮雲爲我開，好鳥爲我鳴。
青山次第出，桃李正鮮榮。
華屋何煌煌，縹緲連重城。
都人競時節，酒舫各斜橫。
而我得舒眺，緬然起深情。
風景自千古，擾擾何所營。
大鈞實愛物，無使可憐生。
堯民保同樂，吾其獲歸耕。
一雨天氣清，暑事亮未酷。
煩囂念蕭散，茲晨正休沐。
籃輿試經行，勝槩入遐矚。
紆餘緣清溪，窈窕得幽谷。
一巖四壁凈，千仞落飛瀑。
雷霆鞭蟄戶，風雨撼林麓。
光寒白虹下，勢劇天河覆。
繽紛曜冰雪，激射碎珠玉。
危亭著佳處，盡日看不足。
澒洞開心胸，眩晃新耳目。
龍臍更奇事，滴滴掛崖腹。
人言七年旱，不減此一掬。
天壤富瓌怪，名字有顯伏。
冉溪逢子厚，釀泉須永叔。
摩挲蒼苔碑，徒倚古寺竹。
微吟忽忘歸，俗駕不可宿。
高人遺世紛，山水好常酷。
監州當暑來，風露勞櫛沐。
千里生清凉，萬象入睞矚。
公餘事幽討，駕言訪空谷。
豈知叢爾縣，有此壯哉瀑。
飛蓋繚崇阿，響屐穿翠麓。
林聲疑雨鳴，石怪若釜覆。
輝輝倚天劍，凜凜寒水玉。
畫圖見所稀，瑶琴寫難足。
餘霏濕巾袂，瑩色照眉目。
平生此會心，一笑欲捧腹。
酒間出新篇，明珠粲盈掬。
留作巖壑光，長令鬼神伏。
東山懷太傅，濂溪想茂叔。
逸興渺乾坤，真賞謝絲竹。
何由頻執鞭，雲峰恣遊宿。
洙泗諸公游，參實少且魯。
誰知一貫學，其進乃甚武。
儒生多山野，此事亦已古。
儇儇細兒黠，往往車上舞。
後生識取舍，百不能四五。
子兮何爲者，獨行事踽踽。
嗟我離師友，歲月漸莽鹵。
子辱從之游，未必免聾瞽。
淮丞少官事，吏散日亭午。
藜羹共脫粟，本不計客主。
親年當喜懼，藥裹屬覼縷。
勞子辭我去，天寒無乃苦。
滁陽賢太守，豈弟民父母。
青山照城郭，廣厦庇風雨。
子往事佔畢，可但費樽俎。
窗明棐几浄，堅坐勿闚戶。
交情貴膽肝，師道在規矩。
何妨坐椎鈍，未可習媚嫵。
萬里須堅車，百步要彊弩。
書來說新功，吾其俟飛羽。
么蟲夜飛飛，遭汝巧見縛。
汝網非堅牢，豈無風雨惡。
蟹怒橫戈矛，蜃喜吐樓閣。
物生黠復癡，悟此一笑樂。
太陽不敢近，宵行聊自娛。
過水亂繁星，隨風散平蕪。
車公晚差樂，几案不汝須。
方謀買娉婷，斛貯明月珠。
高人百尺樓，萬里對天宇。
白水渺江湖，清明到窗戶。
跏趺作禪定，不聞雷破柱。
從渠蚯蚓歌，自趁商羊舞。
利觜死一飽，何勞更喧譁。
肉薄來如雲，舉扇誰能遮。
諸君幸小忍，秋風期不賒。
披襟約凉夜，明月釣寒沙。
將軍鼓吹來，處士非所喜。
誇汝風月夕，天籟鳴不已。
汝姑勿自誇，坎井不可恃。
當知馬伏波，笑殺公孫子。
人物相後先，筦庫故多士。
若人海邦來，清渭照涇水。
風塵不自憚，遠業正在此。
林深蘭荃芳，波動金石止。
三年亦何事，一笑聊復爾。
天風今扶摇，勢作九萬里。
未令游蓬山，亦合佐槐市。
富貴善移人，須公直如矢。
平生十年書，喜見習鑿齒。
少留更舂容，春醪薦魴鯉。
川原相縈紆，林谷遞深秀。
步迎流水聲，聒聒新雨後。
愴然瞻故丘，喬木百年舊。
精廬跨略彴，苔竹故幽茂。
憶昔戲綠陰，怡悅年方幼。
蹉跎今白髮，寒暑厭相寇。
區區濟物心，已矣真大謬。
請尋遂初賦，泉石長枕潄。
短篷僅容坐，一滴不通雨。
不料西南風，滂沛遽如許。
蕩摇首屢觴，跧彎背欲僂。
行經四橋側，心動不敢語。
茫洋萬頃天，一葉縱掀舞。
翻思田舍樂，甚念篙人苦。
黄昏隨意泊，古木蔭靈宇。
小作鷄酒願，欲禱辭未吐。
覺來風回東，快便誰所與。
平明八十里，到家日未午。
萬事一翻覆，戚欣何處所。
舟定稍按摩，起身試步武。
一室有餘寬，洗杓命兒女。
門外風濤急，閉門良可禦。
蒼蒼歲寒姿，凜凜凌雲幹。
何爲事蟠蹙，充君眼中玩。
翔鸞與偃蓋，不如溝中斷。
高岡有同根，天風拂河漢。
白蓮遠公社，不能致淵明。
雷峰峰下庵，乃復浪此名。
野客當暑來，喜甚荷風生。
柳渚睇窈窕，竹房步紆縈。
西軒正虛寂，一鏡湖光平。
小飲試談噱，高吟發幽清。
兩士幕府彥，主人芸閣英。
我雖漫浪者，頗復同勝情。
六合自今古，百年各經營。
悠然一笑粲，急雨催詩成。
君侯古循吏，及物如春醲。
民間自寧一，堂上何從容。
平生眼中人，此尹未易逢。
吏道益可悲，非君吾孰從。
由求政事科，量己如尺寸。
後生談天下，可笑不知分。
吾曹師古心，日夜抱孤恨。
脫身朱墨中，未妨尋學問。
相逢幾何時，相與何如許。
書來警吾過，切切父兄語。
人生會合難，念別成悽楚。
北望山千里，秋容渺煙渚。
秋風滿庭樹，策策鳴良宵。
幽人獨晤歎，時序何蕭條。
寒華豈不容，念之中心焦。
我巢在一枝，風雨無漂摇。
聽雨宿空山，念當與君別。
起行意無柰，雨聲轉幽咽。
名賢去蓮幕，一郡慘不悅。
人心到無言，冰寒炭故熱。
世道不平易，心如太行山。
交遊水上萍，相知甚獨難。
感君一見初，信我眉睫間。
松柏氣本同，蒼蒼期歲寒。
靈臺湛虛明，萬物懸一鏡。
饑餐夜熟寢，是我真實性。
牛山多斤斧，草木非正命。
君乎善自養，吾心本無病。
鼓聲霜曉寒，冠蓋滿衢路。
詔書日邊到，使君朝天去。
攀車願公留，稚耋紛無數。
信哉慈父母，赤子中心慕。
七州浙江東，此邦亦蕃庶。
使君手拊摩，白髮緣汝故。
明時急良猷，此行那能駐。
眷眷公豈忘，江城一回顧。
靖康建炎事，嘗聞諸公言。
志士日夕心，嗚咽聲氣吞。
新亭五十年，塵埃尚中原。
君王大經畧，夢想天河翻。
時情習安宴，未辦酬國恩。
修攘亦有序，此事難遽論。
所要夙昔懷，勿以暮氣昏。
爲公一悲歌，風雲澹乾坤。
東南數十州，今惟本根地。
因仍軍國須，支吾亦良費。
簿書高沒人，大率非古意。
先生海邦來，歷歷眼中事。
誠心對天日，正色俯民吏。
那無一夜驚，感歎不能寐。
九重憂民深，時節苦未易。
源流儻可言，請拜仁人賜。
索居在村坰，水陸走通津。
半夜有棹歌，鷄鳴語行人。
中年近少睡，耿耿多達晨。
外物非所念，頗復念我身。
聖賢不敢欺，久大在日新。
人生會有役，安得辭苦辛。
慶曆諸名卿，四海標一范。
堂堂元祐相，人望復不減。
江河源流大，終華峰巒嶄。
遠優士會燮，詎作欒書黶。
君侯大雅士，淵然粹家範。
春風花氣馥，秋月寒江湛。
貞剛謝瑕缺，潔白消黕黤。
驅車問前躅，雲路聲轞轞。
牛刀亦何爲，游刃初不斬。
解令襦袴民，桁楊戒無犯。
時情互醒醉，世味各辛鹻。
安知國中狂，正欠秋牙喊。
丈夫自有在，細故非所歉。
豈無昆明池，著此黄龍艦。
伊余秉微尚，顧瞻隨軓軓。
威儀覿麒鳳，冠緌笑蟬𧍙。
吾徒本平曠，誰能事嶮巉。
相知意氣得，欲別精神黯。
東風動綺席，潮痕带晴檻。
爲公醉登舟，離襟不能摻。
讀書在雪屋，長嘯亦蝸廬。
茲晨從遠役，不柰爲饑驅。
夕棹悄煙月，朝帆暖菰蒲。
情欣秋風至，體愜袢暑徂。
拾魚未妝潦，爭米聊趁虛。
廓落展遐眺，舂容進前途。
暮畫諒何取，世用實已迂。
分閫重節制，三邊藉調娛。
功成報天子，朝珮歸與與。
下客一何幸，窮途非所虞。
江山待公賞，佳處小踟躕。
六月呼清風，凉氣隔纖紵。
玄冬映窗隙，重繭不能御。
天時迭乘除，人事多齟齬。
愴焉感余懷，百年幾寒暑。
儒生不知變，區區誦陳言。
時人熟見之，嬉笑相排拫。
江流去不返，何時復虞軒。
餼羊誠無用，禮意儻可存。
越嶠東南窮，連山赴滄海。
章安古州宅，陵谷諒遷改。
前江渺萬頃，風雨魚龍匯。
嗟哉地遠絕，髣髴形勢在。
憶昨南渡初，雲雷震紛靉。
莎洲艤龍艦，白日照金鎧。
兒童識漢官，草木被堯彩。
是時元勳誰，成公國上宰。
人心翼宗社，天命安鼎鼐。
那知中原事，驚呼五十載。
丹衷自結髮，彈劍氣𡾋嵬。
時清忘夙昔，悲歌起衰怠。
舉頭天門高，狂言小臣罪。
功名故難量，時節亦有待。
臨流想前英，奕奕動風采。
漁郎定何心，波間聲欵乃。
官身縛塵事，日日如絲棼。
駕言適秋郊，開顔慰艱勤。
大田平如席，多稼綠於雲。
早熟有餉穫，晚播方耦耘。
停鞭問父老，笑語何欣欣。
今年大好麥，稻復當十分。
天應憐百姓，似亦憐令君。
我本無善政，謗駡常紛紜。
獨慚龍公賜，一念如相聞。
尚憂北山外，漸有龜坼文。
爲爾乞終惠，潔齊炷爐薰。
何當足吾願，豐年周九垠。
簿書束縛人，揮汗日亭午。
平生世念薄，問子何自苦。
佳辰相尋過，樂事稀可數。
撥置爲親壽，菖花糝盤黍。
歡言記時節，風俗自荆楚。
獨嗟我常棣，不得同笑語。
楊梅應正熟，筀筍堪自煮。
對床負歸約，枕流慚乃祖。
會當誓丘墓，畏出如畏虎。
莫作兩蘇公，空言終齟齬。
晨光澹凉月，霽宇來清風。
輕舟泛漣漪，初旭升曈矓。
水氣散洲渚，蔓花綴榛叢。
我行何所之，故林翳蒿蓬。
捨棹理幽徑，開顔揖前峰。
出門望平臯，良苗鬰以葱。
恭惟昔先人，有此一畝宮。
遺字滿塵壁，所憂非困窮。
但願君與相，燮調致年豐。
諒哉烈士心，舉世故莫同。
踟躕不忍去，惻愴結微衷。
王公昔壯年，已作衰翁歎。
古來多志士，念此不能旦。
嗟余何爲者，忽忽甘寢飯。
故書翻手忘，神情日疎散。
前途雖綿邈，初心如可辦。
云何十年外，低徊猶有憚。
蟋蟀鳴我階，秋風歲將宴。
日月豈待人，及今當自諫。
物華相尋來，世事不足歎。
侯蟲知春秋，宿鳥各昏旦。
百年相勞苦，且復加餐飯。
堂堂白日在，擾擾浮雲散。
詩書信家法，朱墨窘官辦。
三十二年非，還改當何憚。
低徊逢迎地，言笑紛晏晏。
嗟汝其惕然，輿衡有規諫。
魯狂不媚世，世亦與我違。
平生懷識察，如公良獨稀。
塵沙二十年，孤舟萬里歸。
見公不忍去，安得長相依。
歐蘇遊息地，草木有輝光。
使君何風流，入手兩印章。
下客亦天幸，音塵許相望。
不登醉翁亭，尚能登雪堂。
雪堂老居士，赤壁故將軍。
蘭舟醉烟月，羽扇麾風雲。
登臨生感慨，江空水沄沄。
從公一長嘯，神游儻相聞。
維舟小孤下，終夜風水聲。
雞唱起推戶，耿耿殘月明。
四望無纖雲，景氣穆以清。
碧山吐紅日，綠樹啼鶬鶊。
茲峰何娟妙，臨流竦春榮。
再拜款靈宮，緬然念平生。
一役已萬里，百年定何成。
隔江見彭澤，懷古有餘情。
初日明遠岸，綠蕪滿平川。
天宇呈春姿，物物懷芳妍。
長隄行車馬，高樓餘管絃。
由來大國楚，風景故依然。
華亭冠層城，滿城桃與李。
微風散晴煙，七澤多春水。
龍山集遐眄，章臺見遺址。
感物思無窮，對酒差可喜。
簪弁從元侯，芳辰奉良宴。
海棠映明燭，夜久星河轉。
孤舟萬里客，邂逅驚深眷。
慚無仲宣賦，荆州乃堪戀。
幙府盡時彥，湛輩非所倫。
歡言念游子，載酒臨江津。
醉別足可惜，俛仰迹易陳。
相期崇明德，芳烈垂千春。
劍鬰氣衝斗，珠潛光媚川。
丈夫自有在，時俗難爲妍。
鍾期苟未逢，我琴不須絃。
別路渺湖海，相思心炯然。
清詩報我來，瓊玖羞木李。
感我萬古心，迢迢如江水。
楚宮歌舞地，春農耕廢址。
變化日相尋，榮華何用喜。
樂哉新相知，開懷接談讌。
插花醉不辭，風光惜流轉。
酒闌欲上馬，握手增眷眷。
平生我輩人，定非兒女戀。
別時記撫掌，醉劇語無倫。
君如齊轅固，獨不類平津。
交遊半白頭，心跡誰爲陳。
由來松柏榦，不爭桃李春。
蕭翁本勝士，諸郎多藝文。
傷哉晚大謬，家國成絲棼。
主昔食何邑，桃李爭穠芬。
禁臠必王謝，風流映青雲。
豈其獨天幸，不見臺城軍。
曲阿故近甸，茂林有高墳。
玉魚既無恙，廟食仍蒿焄。
此事乃可書，所恨荒前聞。
千舟集浦溆，吉卜叩靈氛。
我亦肅襟屨，一瓣崇鑪薰。
徘徊慨千載，江波日沄沄。
誰當著奇語，歌之擬湘君。
崇阿岸長江，荒蹊得徐步。
徘徊一舒眺，邂逅豁心素。
天壤故宏廓，川涂渺回互。
蒼烟極東溟，落日臨北固。
波光蕩汀渚，碧色明草樹。
淮南平如砥，萬象入指顧。
低迷江都宮，隠轔瓜洲戍。
依依眷昔游，惻惻起遐慕。
向來猶喜事，所歷有奇趣。
摧頹八九年，日已不如故。
兩脚厭行李，萬里諳長路。
迺窮岷山源，重到入海處。
結交豈不廣，覽古亦云富。
所抱憂國心，知非濟時具。
晨昏耿重闈，裘葛窘童孺。
脫然决東耕，孤舟久東騖。
寖近真自喜，凌險有餘懼。
可憐茲叢薄，政爾淹杖屨。
雲容尚飛揚，風意何鬰怒。
人事諒難必，江神非所忤。
庶蒙皇天慈，穩借一帆度。
致意孫興公，尋君遂初賦。
一年三送君，到家能幾程。
白雲耿我懷，更想啼孩嬰。
過門道無恙，憂端幸少平。
因之慰猿鶴，無爲長怨聲。
宇宙歸一槩，時勢相重輕。
人心太行山，我道如砥平。
沈吟百年事，俛仰萬古情。
五窮未可送，鬼語方嚘嚶。
傾城事行樂，春臺日熙熙。
掩關獨愁思，誰能赴幽期。
故山隔湖海，浮雲翳晴曦。
由來武安客，豈復知魏其。
哲人重出處，外物非所榮。
鳳饑不啄粟，鴻冥安可矰。
早知屠羊肆，無所用三牲。
儻來亦儻去，不平何足鳴。
歲寒松柏蒼，波動金石止。
物生不自別，有時正須此。
真源在極致，空談非實理。
玉汝其或成，造物恩大矣。
弱齡抱微尚，實耻爲身謀。
頗依夷惠閒，不擇趙魏優。
意行忘坎穽，失脚復何尤。
但存斗升養，過此今無求。
教不貴多言，小知非大受。
力久有天得，海涵而地負。
少年今白髮，誰與鞭其後。
詩來讀百過，君真吾畏友。
秋聲入梧桐，落葉驚甕牖。
菊叢生細香，安排作重九。
幽子曳杖吟，蓬門獨搔首。
故人惠然來，新詩出瓊玖。
歡言掃吾室，餖飣隨所有。
高談雜古今，疑義相可否。
當年醉翁意，固不在杯酒。
人生等一夢，諒無金石壽。
從渠豢鍾鼎，未可薄藜糗。
斯須較榮枯，千載判妍醜。
君侯文章家，世胄衣冠後。
何傷回憲貧，正是裘牧友。
俗子揶揄人，古道陵遲久。
無勞問董龍，定是何雞狗。
劉侯元祐家，高標振流俗。
益州西門外，勝日事幽矚。
襟期得佳士，命駕不待促。
壺觴傍水石，談笑滿林屋。
經行舊臺苑，蕪沒長禾菽。
長吟何激烈，遠思脫羈束。
遥追七賢社，不負千鍾淥。
詩囊寄同幕，足音到空谷。
明月散昏埃，清風濯炎溽。
壯游憶子美，感遇悲伯玉。
功名垂耳驥，歲月長饑鵠。
此事置勿言，時情鬭蠻觸。
萬古同山川，八方異風俗。
男兒事弧矢，心目快一矚。
結交必名勝，曠懷無狹促。
昂昂千丈松，朗朗百間屋。
彼富自鍾鼎，我貧甘芋菽。
誰能工俯仰，未許相縛束。
讀書頭欲白，對客樽無淥。
由來多此士，皎皎駒在谷。
瞿唐候水齊，秋風祛暑溽。
歸歟奉親懽，羹絲鱠江玉。
青衫雖霜葉，已勝袍立鵠。
進退吾何疑，肯事羝羊觸。
客還入劍門，縱覽形勢壯。
兩崖摩青天，石城岌相向。
風雲鬰慘澹，神鬼見情狀。
重關一何危，哀壑不可傍。
巖蹲虎豹怒，水落龍蛇放。
英雄意飛揚，行路色沮喪。
殺人古如麻，俛仰有餘愴。
我遊亦何事，哦詩神頗王。
杜陵千年句，角逐不得讓。
過關一雨涼，濃綠出千嶂。
獨酌無與歌，懷人復怊悵。
榴花開正紅，杏子熟已赤。
谽谺倚天嶂，戌削出水石。
小驛有幽意，江風滿青壁。
悠然一杯酒，勞汝萬里客。
長安此北去，古人多遺跡。
蕭條干戈後，俛仰關塞迫。
宿師苦餽餉，諸將飽恩澤。
三歎復出門，危梯欲何適。
老賊狐鬼嘯，漢鼎不復支。
再世益州牧，忍視宗國危。
烈烈左將軍，四海聞英姿。
東北久蕩析，西南天啟之。
建旗入涪城，有蜀非公誰。
檄璋送州印，我欲舉義師。
鼠輩坐斂手，豪傑趨指麾。
正爾豈不濟，安用譎取爲。
孝直反覆士，獻計乃所宜。
雛鳳獨何心，亦復喜出寄。
造次盃酒間，而欲生嶮巘。
平生大耳公，豈堪此瑕疵。
向來隆中語，荆益實素期。
惜不同茲役，次第觀所施。
士元早捐世，未必爲漢悲。
我詩訂千古，當有神明知。
仲達受巾幗，佐治來閉營。
君看此情事，豈辦吾孔明。
八陣有天威，千里無留行。
但度渭水去，賊勢能不爭。
便當截狼頭，三輔即日平。
連年計茲役，獨坐糧運縈。
所以五丈原，駐軍方雜耕。
俶載維首夏，望望秋穀升。
云何西風至，忽已落大星。
痛哉萬世功，於此喪垂成。
炎精遂淪謝，王路終榛荆。
三馬肆蹄齧，羣雄迄縱橫。
公乎少徐死，此禍何由生。
天機定誰執，變化紛可驚。
喬木定軍山，空有身後名。
世論復鹵莽，嗚咽志士情。
朗詠少陵詩，何誅陳壽評。
隆中躬耕歸，抱膝詠梁父。
誰稱此卧龍，名字震東土。
平生惟老龐，忘言各心許。
相從亦何爲，誓不入州府。
敲門劉豫州，見我欲安語。
三來信勤懇，定非曹袁侶。
社稷高帝孫，此公更儒苦。
不辭爲君起，死生不相負。
嗚呼豪傑士，所重在出處。
人言漢丞相，阿衡師尚父。
綸巾拜遺像，英氣凜千古。
當時實少年，纔二十四五。
風雲有時會，人物難浪與。
諸賢誠慷慨，毋勞自夸詡。
駕言玉虛游，奇絕慰心賞。
餘雪明層陰，初旭上清朗。
寒溪玻瓈色，遠壑風雨響。
刺船度石瀨，散策步林莽。
洞門劃褰開，瑶室下深廣。
分明堂九筵，帢匝旗五丈。
壁紋妙雕刻，石骨工剗磢。
雲霞夾日月，麾幢導龍象。
異哉非人境，儼然故仙仗。
犬鹿訪前聞，笙鶴寄真想。
天寶本衰運，靈扃爲誰敞。
崢嶸昔祠殿，蕭瑟今廢壤。
謝公詩絢麗，黄郎筆豪爽。
斷碑亦可憐，英標復何往。
把酒酹孤亭，回頭嘆塵鞅。
幽討方自茲，當費屐幾兩。
參謀蜀耆英，棠陰滿三郡。
開懷接兒輩，色不見喜慍。
清朝貴老成，故家多典訓。
佳氣引春帆，長安天日近。
梅溪千載人，我得交其子。
霜天行白日，了不受塵滓。
明朝把一麾，闊步方自此。
海內觀典刑，豈惟吾黨喜。
元祐賢子孫，忠肅家第一。
豈惟富文雅，清苦用一律。
君看我同年，踐履極真實。
不待問著龜，公侯卦可必。
大蓬有奇氣，人物見李侯。
迥然謝凡質，霜鶻摩清秋。
詔書相續來，去去躡瀛洲。
汲直在漢庭，可寢淮南謀。
陳侯七閩秀，六年客西州。
蘭荃自芳潔，應世良優游。
平生耐久朋，政復未易求。
相期故不淺，抗節追前修。
我家客星里，少小釣寂寞。
推遷墮塵網，世味終然薄。
萬里携一身，俛仰歎今昨。
抖擻萊子衣，歸歟老林壑。
相從樂復樂，別離良獨難。
傳觴秉明燭，起舞清夜闌。
一醉何足辭，百年能幾歡。
後會渺何許，相思江月寒。
論交萬里外，意氣薄雲天。
孤舟日已遠，擁書夜無眠。
驪珠從何來，光景明一川。
櫝藏懷永好，欲報心茫然。
仙風自灑落，古氣更清深。
雕几薦六瑚，定無塵土侵。
儒生傳舊法，君子愛初心。
願令百世下，重聽雲韶音。
王春肇嘉氣，天命未敢知。
四十六年非，今日正一之。
昭昭汝初心，敬戒以自持。
神明監屋漏，此語不可欺。
忿燥肝或裂，懼劇膽能破。
吾身幸無苦，及茲無迺過。
虛中閲萬物，谷響聊應和。
可令蟆蝕月，竟作蟻隨磨。
根危實易感，驟嚥忽已唾。
何當安如山，持用警昏惰。
颼颼松風鳴，翳翳山景暮。
蟬聲清有餘，荷香美無度。
幽人曳杖吟，事勝心獨悟。
平生寡世念，正是愜襟素。
坐看北斗移，竹葉明月露。
夜久寂無人，佳眠不知曙。
寒風鳴歲陰，芸物已歸靜。
郊原何蕭瑟，松竹自清整。
道傍足幽意，林屋甚井井。
雞犬在籬落，沙水暮光映。
古來奇逸士，往往託茲境。
吾行將安得，悵望滄水永。
學書乃一樂，人或罕知趣。
而我欲成癖，矻矻了朝暮。
天資苦凡弱，師法非早悟。
目力又已衰，怳若在煙霧。
雖然日數紙，就視輒自惡。
旁人謬慫惥，定未識佳處。
右軍固神品，大令亦體具。
嫡傳張與顔，尚未肯懷素。
頗怪近世評，似爲米老誤。
雄奇在風骨，隠括須法度。
安得再少年，令我進一步。
人高書乃高，此語俗子怒。
唧唧秋蛩鳴，耿耿秋夜長。
簡篇負初心，枕簟怯新涼。
朝曦入疎牖，宿雲散前岡。
歸歟一葉舟，浩歌聽滄浪。
浙中巖壑天下雄，越絕宛委吳穹窿。
鍾奇角秀勞神工，復有四明冠南東。
雲南雲北森橫縱，僊聖所宅光𤧚瓏。
公樓極覽面面同，江霏海日開冥濛。
翠屏列立千萬峰，勝畫孔雀繡芙蓉。
春晴百花度香風，秋原下瞰禾黍芃。
城郭游人紛蝶蜂，笙歌間發羅綺叢。
我公心鏡百鍊銅，眼底萬物歸陶鎔。
姬公胡留曲阜封，東平驃騎合侍中。
小出勳業垂無窮，手扶日轂駕六龍。
丹心正色羞容容，飄然謝出明光宮。
坐收全名擅高蹤，錦衣故里還過逢。
築室百堵聲隆隆，雅素不窮丹雘功。
移花種竹親圃農，直嫌看山隔崇墉。
層樓開豁星斗胸，晨登坐達夕鼓鼕。
有書滿架酒不空，眼明脚健顔頰紅。
身佩安危唐晉公，何妨綠野對洛嵩。
文昌更似香山翁，與公勝日長相從。
一談一笑如春濃，清歡不奏淫樂矇。
高山流水操遞鍾，新篇絡繹疲奴僮。
寒生感公恩義重，草根竊亦吟秋蟲。
扁舟登門頻宿舂，敢逐炎凉如燕鴻。
萬物野馬相追奔，百年夢境更起仆。
是中諸妄要掃刮，努力良心自成就。
舞雩春風沂水側，當日羣公切磋究。
大途九軌自可識，廣居安宅寧當僦。
少年恐不保壯老，夜氣還能亡旦晝。
詩書禮樂在庠序，鄉射絃歌列籩豆。
共惟百聖貽後來，豈使一科圖急售。
如何道術坐陸沉，獨指利名紛輻輳。
斯文未喪天所賜，接踵諸賢出哀救。
聖門榛棘得剗除，俗學膏肓有砭灸。
晚出顓蒙格調卑，平生師友追從舊。
敢言割雞慕牛刀，直恐狐裘雜羔袖。
是邦山水故瀟洒，滿眼衣冠多整秀。
向來張呂相逢地，遺韵餘風洗凡陋。
眷然鄉校肯來游，勉矣英材起相副。
名門政假扶持力，闔境似驚聞見驟。
儒林丈人真好事，大筆新詩警昏瞀。
寄言同社相知心，不怪狂歌續貂後。
滄滄萬里無時盈，太山四維不可仆。
蛙井跳梁徒自喜，蟻垤崔嵬欲何就。
物情小大乃爾懸，人心是非當自究。
榮名乍滿妻孥笑，權利偏供賓客僦。
紛紛逐臭坐窮年，往往攫金忘正晝。
談誇亦或輕萬鍾，蹴嘑忍能甘一豆。
人憐世網苦易縛，我悲古道迂難售。
文章小技本游戲，功業有時真際輳。
六經墜地誰羽翼，衆說滔天誰拯救。
獨行不畏迹隨削，危言便恐眉遭灸。
舞雩鼓瑟洙泗遠，弄月吟風伊洛舊。
晨霞翠柏足餱糧，秋蘭芳芷堪懷袖。
此身今愧五斗役，歸心日繞千巖秀。
平生未飽書冊願，老大自知人物陋。
意存當世力不能，名忝儒生實難副。
楊侯楊侯豪傑士，霜鶻橫空天馬驟。
叵堪高誼謬推挽，喜見雄詞豁昏瞀。
端能有意千載前，執鞭請試從公後。
青山不斷煙蒼蒼，梅花如雪東風香。
春來天地恰十日，眼見草木生輝光。
清溪行舟暮鳴櫓，並舡開樽共君語。
人生邂逅自可憐，明日江東聽江雨。
君不見唐河諸將兵馬回，河朔百城門不開。
邊烽夜舉天子怒，六龍曉發鳴春雷。
金陵玉壘中道惑，澶淵一擲吁難哉。
當時事勢在國史，萊公之功不其偉。
幽燕可還敵可臣，西顧寧論夏州李。
用公不盡天所惜，天不生公更誰恃。
嗟公雄豪從少年，如虎在山龍在淵。
淮陰指掌楚歸漢，望諸叱咤齊爲燕。
兩朝五起豈不遇，膠漆擺撼難爲堅。
癭相讒巧亦云極，鶴相惡謀何卒卒。
青衫到骭吾一咍，羊酒迎道爾堪恤。
可憐夷獠護裝橐，想見神明扶正直。
公安插竹南遷時，手回造化理不疑。
雲車風馭今來否，迎神送神姑爾爲。
蕭蕭寒綠泣江雨，長似襄陽墮淚碑。
武昌西南雲夢澤，水平不動玻璃碧。
葭蘆莽蒼生暮煙，楊柳蕭條带秋色。
北接滄浪南洞庭，八九百里荒荒白。
一渠紆縈十日行，巧避江濤如過席。
平生聞說沌魚美，滿籃不受百錢直。
我來漲潦漁者稀，罾網高懸釣竿擲。
葦屋人家絕可憐，欲沒未沒三四尺。
倚樹爲巢葑作床，剝菱炊菰自朝夕。
青裙皂髻長兒女，城市繁華豈曾識。
屋頭一艇是生涯，丁算未必逃官籍。
迢迢客路幾歎息，茫茫宇宙何終極。
有酒無魚莫浪愁，獨醉月明聽吹笛。
平生想巫山，奇絕冠三峽。
及茲飽雙眸，無乃天下甲。
遠看插天碧叢叢，近看玲瓏金玉峰。
垠崖光彩相映發，交絡紫翠疎蒙茸。
雲華夫人瑶池女，何物纔至得奇遇。
我來初日明輕霞，更勝朝雲暮行雨。
水轉峰回無定姿，地靈天巧奇復奇。
少陵山谷不著語，浪作推敲君定癡。
峽中翠壁何崢嶸，排空百雉如層城。
重樓複道明丹青，神剜鬼刻斧鑿精。
呀然裂入兀不崩，飛流罅出懸珠瓔。
旌旆夾道繽逢迎，霜鋒雪鍔立萬兵。
奇峰十二劍削成，真贋等好不可評。
天柱拔立千仞擎，團團石骨瑩玉冰。
傍有巖穴半開扃，飛仙之宅凝神清。
蝦蟆下飲腹不盈，背負陰壑深窈冥。
金碧滿洞層雲生，泓泉泠泠琴筑鳴。
林端黄牛老不耕，灘回白日隨人行。
石馬隻耳夢偶靈，神祠簫鼓何鏗鏗。
江流萬古鬰不平，四時雷霆風雹聲。
天垂匹練相回縈，日月避隠韜光明，朝雲暮雨犬吠晴。
山腹人家真畫屏，亦有竹閣連松亭。
褰裳可登呼可譍，但愁蠻語無由聽。
我來泝峽纔幾程，所見如許心骨驚。
陽臺灧澦次第經，磨礪筆鋒吾敵勍。
兩崖夾道立削鐵，澗水悲鳴淺飛雪。
上有石城連天橫，劍戟相磨氣明滅。
出門下瞰山盤紆，石磴斗落十丈餘。
敵來仰首不得上，百萬渠能當一夫。
井蛙未識河山廣，分明到此生狂想。
豈知天險乃誤人，禍首子陽終衍昶。
渭水秦川指顧中，劍門空復老英雄。
傳檄將軍真得意，落星愁殺卧龍翁。
蒼山石骨高稜層，繚斷谷口如堅城。
何年穴作甕門入，豁然天地中開明。
門深十丈碧鐵色，錯落鱗甲潛光晶。
溪聲瀉出駭風雨，巖泉亂滴紛珠瓔。
老藤翠木蔚回合，幽花好鳥相逢迎。
異哉人世有此境，顧盼蕭爽心骨驚。
想見伏龍擘山出，澒洞冰雹轟雷霆。
不然避秦客仙去，中有桃花門不扃。
谷深路窈望不極，有泉可濯田可耕。
何當顓此一丘壑，家在東吳空復情。
劉侯家有相業堂，東都舊第城中央。
劍南參謀今白髮，官班且復尚書郎。
買田築室蟠龍下，閨門孝友師一鄉。
好園十畝當道入，綠竹萬箇攙天長。
池亭面勢各有趣，花木手種新成行。
客來呼酒徑留飲，小鬟妙舞工持觴。
人生適意但如此，何用塵土紛劻勷。
我來度峽五十日，山深路惡神慘傷。
眼明此邦萬石壩，况逢好事容徜徉。
野鶴寮中最清絕，蠟梅水仙方弄香。
爲公一醉出門去，祝公眉壽長康彊。
維舟下牢關，散策上西嶺。
天風吹我裳，恍惚非人境。
丹崖翠壁明空山，呀然洞府葱蘢間。
珊瑚爲門玉爲裏，石骨千年凝綠髓。
伏龍奇鬼相回環，窗戶玲瓏五雲起。
風馬霓旌去不留，棋牀丹竈巖之幽。
流水潺潺山寂寂，時有野鶴飛迎客。
提携琴酒聊一歡，呼取漁樵任爭席。
日暮欲歸歸路迷，襟期浩蕩誰當知。
好種桃花便終老，更尋何處武陵溪。
安康使君發成都，羣公祖送車塞途。
秋風關山二千里，王命不得辭崎嶇。
使君世族楚彭城，家今會稽之上虞。
我居咫尺不早識，萬里相逢天一隅。
眼中豪傑未易得，使君人物當代無。
連年三取太守印，赫然帥鉞兼兵符。
不憂無地起勳業，所要許國存規橅。
貴人例急歌舞娛，使君善愛千金軀。
國恥未雪長荷殳，一念勿忘先大夫。
嗚呼，一念勿忘先大夫。
醉鄉不遊遊睡鄉，眼花對案如迷藏。
夢踏秋草悲蛩螿，風松露菊三徑荒。
忽然欠伸日在廊，悟此身世何荒唐。
故書棄擲塵滿箱，魯堂不復聞絲簧。
鏡中容顔老不揚，浪求斗升助糟糠。
江湖蘭珮芙蓉裳，踟躕不歸愁斷腸。
偉君威鳳鳴朝陽，文章五色照我傍。
艷如屈宋班馬香，千載作者蔚相望。
對床泮水月滿堂，追游山椒款寶坊。
劇談發我平生狂，劃如乘風上翺翔。
蒼蒼雲海一葦航，周流四方來故鄉。
羣兒醉飽死不償，我獨與君酌天漿。
紛紛爝火明寒窗，何如光芒萬丈長。
空吟平子四愁章，欲報英瓊無可將。
明朝癡兒公事忙，從今謝君當括囊。
去年東上虎頭灘，今年西踏虎頭山。
定無萬里封侯相，且復兩川行脚還。
眼中金馬碧雞路，坐上銅梁玉壘關。
丈夫萬事付前定，長嘯往來天地間。
杉松廡門森老蒼，佛屋深夜幡花香。
借床健倒怳何處，夢隨潛魚聽夜榔。
咿啞禽語曉光浄，蟋蟀草鳴朝雨涼。
哦詩出門懷二妙，春漲遶山湖水黄。
幽蘭懷春風，葭蓬亦芽茁。
同時不同調，物物自生活。
士窮不自食，苦學代耕獵。
文如六經非小伎，餘事不足置牙齒。
人言擲盧勝擲雉，我言函人不爲矢。
雒都有佳人，高卧雪塞戶。
千載尚可期，一寒那足顧。
功名誠儻來，貧賤有難去。
食竹豈非鳳，食蟲豈非雞。
騶虞世不識，羔豚日刳刲。
且須拊掌共一笑，坐上鴟夷能滑稽。
髮白念少年，萬事風雨過。
倦游得來歸，一切付懶惰。
獨抱杞天憂，徬徨意無奈。
濠魚定何樂，幕燕渠敢賀。
歎君陽春詞，激我巴里和。
古來奇特事，信是英雄作。
東山有晚遇，西山有終餓。
拭目須君早著鞭，乞與高人北窗卧。
別君二十年，往事飛鳥過。
相逢歌慷慨，頗復起衰惰。
朱顔各華髮，此已無可奈。
結廬擅青山，吾獨爲君賀。
示我諸賢詩，三歎不忍和。
功名付千載，袖出莫輕作。
老去會有死，嗟來不如餓。
燭湖旁舍酒可沽，勝日相從同醉卧。
萬古清秋月，連年滿意晴。
坐從衣露濕，目恐海雲生。
盎盎盃中趣，悠悠世上名。
柴門幸無客，不用酌公榮。
識子雲溪上，天星已再周。
故人今略盡，斯世果何求。
得喪元相似，乘除豈自謀。
初心幸無恙，餘事一虛舟。
喜說山居勝，蘭亭一盼中。
松楸今十世，竹帛故三公。
念德心何極，幽栖道未窮。
吾歸訪巖壑，雞黍更誰同。
山晚下樵牧，秋聲生夜長。
精廬脫塵想，倦枕愜新涼。
萬里一筇在，百年雙鬢蒼。
定知閒有味，不必醉爲鄉。
一雨秋能好，連宵月迥明。
百年今夕話，萬里去年情。
